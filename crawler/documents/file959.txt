استفاده از دستگاه کودساز صنعتی، محصول پارک علم و فناوری البرز - وزارت علوم، تحقیقات و فناوری
به گزارش اداره کل روابط عمومی وزارت علوم، حمید عباسعلی زاده مدیر عامل شرکت دانش بنیان ستاره آریا نوین آیلین عضو پارک علم و فناوری البرز و تنها تولید کننده دستگاه بیوکمپوستر (تبدیل پسماندهای خانگی، اداری و صنعتی تر به کود) در این خصوص اظهار داشت: این دستگاه با عملکرد هوازی حرارتی و بیوتکنولوژیکی خود قادر است پسماندهای آلی را بدون تولید شیرابه و بو تبدیل به کودهای مورد استفاده در امرکشاورزی و باغبانی کند.
مدیر عامل شرکت دانش بنیان ستاره آریا نوین آیلین در ادامه با بیان این موضوع که دانش‌آموزان آینده سازان جامعه هستند تصریح کرد: انتخاب مدرسه به عنوان پایلوت نصب و راه‌اندازی دستگاه کمپوستر از جایگاه ویژه‌ای برخوردار است. مسلماً به منظور نهادینه شدن فرهنگ های محیط زیستی در جامعه بایستی از سنین کودکی و نوجوانی آموزش های لازم را آغاز کرد.
نصب و راه‌اندازی اولین نمونه دستگاه کمپوستر در حوزه پسماند مدارس برای اولین بار در ایران در مجتمع آموزشی دخترانه صبا، موضوعی بود که عباسعلی زاده به آن اشاره کرد و افزود: به جرات می‌توان گفت که نصب و راه اندازی این دستگاه در مدارس، نه تنها یک گام موفق در امر فرهنگ سازی حفظ محیط زیست در کشور است بلکه می تواند راهی برای گسترش و توسعه صادرات این محصول و فرهنگ محیط زیست به کشورهای مجاور نیز باشد.
در پایان با حضور مدیران و معاونان این مجتمع، از دستگاه کودساز (کمپوستر) صنعتی رونمایی و راه اندازی شد.
ل.م. ۵۴/ ر.ب ۱۳۴۵
<p>&nbsp;
<p>&nbsp;