قائم مقام وزیر علوم، سیاست‌ها و برنامه‌های جدید این وزارتخانه را تشریح کرد - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر باقری روز سه‌شنبه در اجلاس رؤسای دانشگاه‌ها با اشاره به برنامه پیشنهادی وزیر علوم، تحقیقات و فناوری به مجلس شورای اسلامی اظهار داشت: این برنامه بر اساس اسناد بالادستی تنظیم شده و قصد داریم این سند تعهدآور را تا یک ماه آینده به اقدامات اجرایی تبدیل و برای دانشگاه‌ها ارسال کنیم.
وی در تشریح اهم برنامه‌ها و سیاست‌های وزارت علوم در دولت دوازدهم، مهم‌ترین وظیفه اصلی این وزارتخانه را «سیاست‌گذاری، برنامه‌ریزی و نظارت» عنوان و تأکید کرد: برای اجرای این مهم باید امر تصدی‌گری را به مراکزی که می‌توانند امور را اجرا کنند، واگذار کنیم.
رئیس مرکز هیئت‌های امنا و هیئت ممیزه مرکزی، «اجرای طرح مدیریت منطقه‌ای» را از جمله اقداماتی دانست که می‌تواند برخی از اختیارات را از ستاد وزارت علوم به مناطق منتقل کند.
وی درخصوص مأموریت‌گرا کردن دانشگاه‌ها و مؤسسات آموزش عالی، به‌خصوص مؤسسات نوپا، خاطرنشان کرد: در ستاد آمایش آموزش عالی با توجه به تکلیف شورای عالی انقلاب فرهنگی، دستورالعملی تدوین شد و دانشگاه‌های معین جهت کمک به مأموریت‌گرا و تخصصی کردن واحدهای جدید تعیین شدند.
دکتر باقری بر لزوم ساماندهی اقدامات نوآورانه در استفاده از ظرفیت‌های زیرنظام‌های آموزش عالی تأکید کرد.
وی با بیان اینکه «باید از توسعه کمی در حوزه آموزش پرهیز شود»، عنوان کرد: ارتقای کیفی آموزش و پژوهش از مهم‌ترین برنامه‌هایی است که در حوزه معاونت آموزشی در دوره جدید به طور جدی دنبال می‌شود.
قائم مقام وزیر علوم درخصوص رویکرد افزایش مهارت‌آموزی افزود: در یک سال گذشته برخی از دانشگاه‌ها در این زمینه اقدامات نوآورانه‌ای انجام داده‌اند؛ تبادل تجارب در بین دانشگاه‌ها، امری است که می‌تواند ما را در تربیت فارغ‌التحصیل کارآمدتر و کارآفرین یاری دهد.
وی بر لزوم ارتقای کیفی آموزش برای دانشجویان خارجی تأکید کرد و گفت: در برنامه ششم توسعه متعهدیم که تعداد دانشجویان خارجی را از حدود ۲۰ هزار نفر فعلی به ۸۰ هزار دانشجو افزایش دهیم.
دکتر باقری درخصوص طرح اقتصاد مقاومتی «ارتقای ۵ دانشگاه و ۵ پژوهشگاه به طراز جهانی»، تصریح کرد: ۲۶ مؤسسه برای اجرای این طرح داوطلب شده‌اند و انتظار می‌رود تا ۱۰ سال آینده، ۵دانشگاه و ۵پ ژوهشگاه کشورمان در فهرست دانشگاه‌های برتر دنیا قرار گیرند.
وی با تأکید بر اینکه «باید از ظرفیت‌های بین‌المللی در جهت رفع مشکلات ملی بهره ‎< مند شویم»، افزود: در حوزه بین‌الملل، علاوه بر جذب دانشجو، باید به سمتی حرکت کنیم که تعدادی پروژه پژوهش و فناوری در جهت حل معضلات ملی کشور را با کمک دستگاه‌های اجرایی به پروژه‌های بزرگ تبدیل کرده و سپس به طور مشترک با دانشگاه‌هایی که با آنها همکاری‌های بین‌المللی داریم، اجرایی کنیم.
رئیس مرکز هیئت‌های امنا و هیئت‌های ممیزه مرکزی، بیان کرد: لازم است طوری برنامه‌ریزی کنیم که هر دانشگاه حداقل یک پروژه بزرگ در حوزه پژوهش و فناوری و متأثر از مشکلات کشور داشته باشد و بتواند بخشی از انتقال فناوری یا پژوهش‌های مورد نیاز را مرتفع کند.
وی با اشاره به استفاده از ظرفیت ایرانیان مقیم خارج از کشور اظهار داشت: با توجه به دستورالعملی که در هیئت‌های امنا تدوین شده، هر دانشگاه باید متولی این امر باشد که تعدادی از ایرانیان متخصص را تا پایان چهار سال به صورت همکار درآورد.
قائم مقام وزیر علوم درخصوص راه‌اندازی رشته‌های جدید دانشگاهی، افزود: رشته‌هایی که در داخل کشور نباشد باید به صورت مشترک برگزار شود.
وی همچنین در راستای برقراری دولت الکترونیک خاطرنشان کرد: انجام کلیه امور به صورت دیجیتالی باید در دستور کار قرار گیرد چرا که هم اکنون بیش از ۷۰ درصد منابع، صرف امور جاری و پرسنلی می‌شود.
دکتر باقری با تأکید بر اینکه باید درخصوص تنوع منابع مالی دانشگاه‌ها به طور جدی بیاندیشیم، گفت: خوشبختانه در چهار سال گذشته ۶۵ بنیاد خیرین دانشگاهی در آموزش عالی ایجاد شده و این اقدام باید گسترش یابد و از این ظرفیت در کمک به منابع مالی و همچنین در توسعه علم و فناوری استفاده کنیم. علاوه بر این، استفاده از ظرفیت فارغ‌التحصیلان نیز از دیگر مواردی است که باید به آن پرداخت. همچنین لازم است از ظرفیت‌های متخصصان استان‌ها برای کمک به دانشگاه‌ها و تنوع بخشی به منابع مالی بهره جست.
قائم مقام وزیر علوم بر «لزوم اجرای مدیریت سبز در دانشگاه» تأکید کرد و افزود: در یک سال گذشته اقدامات مؤثری در زمینه مدیریت سبز در سطح دانشگاه‌ها و مراکز آموزشی و پژوهشی انجام شده و باید به طور جدی‌تر در این خصوص ورود پیدا کنیم.
وی درخصوص کادرسازی برای آموزش عالی عنوان کرد: شناسایی افراد مستعد، باانگیزه، پرتوان و خوش فکر در دانشگاه‌ها باید در دستور کار قرار گیرد؛ تا بتوانیم در پایان چهار سال در هر دانشگاه تعدادی مدیر توانمند که بتواند در حوزه‌های آموزش، پژوهش و مدیریت دانشگاه تحول ایجاد کند، تربیت کنیم.
دکتر باقری همچنین بر به کارگیری بانوان در سمت‌های اجرایی در دانشگاه‌ها و مراکز آموزش عالی تأکید کرد و گفت: با توجه به اینکه ۵۰ درصد دانشجویان دانشگاه‌ها را بانوان تشکیل می‌دهند، لذا لازم است رؤسای محترم دانشگاه‌ها ترتیبی اتخاذ نمایند تا در مدیریت‌های کلان از این ظرفیت استفاده شود.
رئیس مرکز هیئت‌های امنا و هیئت ممیزه مرکزی، افزود: با برنامه‌ریزی‌های مؤثر می‌توانیم از ظرفیت فارغ التحصیلان دکترا برای دوره‌های پسادکترا استفاده کنیم زیرا حضور فارغ‌التحصیلان در دوره پسا دکترا در جهت حل پروژه‌های بزرگ می‌تواند مؤثر باشد.
وی همچنین بر توسعه ارتباطات در سطح استان‌‌ها و استفاده از تجارب سایر دانشگاه‌ها تأکید کرد و گفت: رؤسای دانشگاه‌ها باید با کلیه مسئولان استان‌های خود در ارتباط باشند و از همکاری آنها بهره‌مند شوند.
ل.م ۵۴/ ر. ب ۴۵