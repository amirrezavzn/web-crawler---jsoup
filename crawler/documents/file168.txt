ارتقای پارک علم و فناوری مازندران از سطح سه به دو - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر خسرو پیری با اعلام این خبر، درخصوص نحوه سطح‌بندی پارک های علم و فناوری اظهار داشت: پارک‌های علم و فناوری کشور به سه سطح یک، دو و سه تقسیم بندی شده‌اند.
مدیرکل دفتر سیاستگذاری و برنامه ریزی امور فناوری وزارت علوم، تعداد مراکز رشد، فضای فیزیکی و زمین مناسب، طرح‌های جامع عمرانی، برنامه کاری کسب و کار پنج ساله آینده پارک و مراکز رشد وابسته، ساختار سازمانی مصوب، گزارش ارزیابی عملکرد مناسب، برنامه مدون توسعه فناوری در زمینه آمایش سرزمین و نقش منطقه‌ای پارک‌های علم و فناوری در گسترش اقتصاد دانش‌بنیان استان مربوطه را از جمله شرایط لازم در ارتقای سطح پارک‌های علم و فناوری به سطوح بالاتر اعلام کرد.
وی در مورد مجوز راه‌اندازی مراکز رشد و پارک‌های علم و فناوری در کشور گفت: هیچ مجوزی در خصوص تاسیس مراکز رشد و پارک‌های علم و فناوری صادر نمی‌شود؛ مگر اینکه زمین و فضای فیزیکی مناسب و استاندارد، طبق ضوابط تامین شده باشد.
ل.م .۱۳۵۴/ ا.ب. ۱۳۵۱