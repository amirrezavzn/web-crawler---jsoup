طرح های عمرانی دانشگاه فردوسی مشهد به بهره برداری رسید - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از دانشگاه فردوسی مشهد، دکترغلامی ابتدا در مرکز توسعه فناوری‌های پیشرفته دانشگاه حضور یافت و این مرکز را با مساحت ۳ هزار مترمربع که باهدف کارآفرینی و ایجاد زیرساخت‌هایی برای تجمیع آزمایشگاه‌های دانشگاه فردوسی مشهد ایجادشده بود، افتتاح کرد.
بهره برداری سه آزمایشگاه در دانشکده‌های کشاورزی، دامپزشکی و علوم توسط وزیر علوم وبه صورت هم‌زمان و باهدف تکمیل شبکه آزمایشگاهی دانشگاه فردوسی مشهد به‌صورت ویدئو کنفرانس انجام شد.<
همچنین افتتاح ساختمان "سرای استادان" دانشگاه فردوسی مشهد باظرفیت ۵۴ واحد ۲ و ۳ خوابه برای استفاده اعضای هیئت‌علمی جوان از دیگر طرح های عمرانی این دانشگاه بود که با حضور وزیر علوم، تحقیقات و فناوری مورد بهره برداری قرار گرفت.
بازدید از باشگاه مفاخر و پیشکسوتان دانشگاه و آشنایی با فعالیت‌های مرکز آثار مفاخر و اسناد دانشگاه، برگزاری نشست خبری با حضور خبرنگاران رسانه‌های جمعی و همچنین برگزاری جلسه هیئت‌رئیسه دانشگاه از دیگر برنامه‌های حضور دکتر غلامی در دانشگاه فردوسی مشهد بود.<
وزیر علوم تحقیقات و فناوری همچنین در نشست خبری که در باشگاه مفاخر و پیشکسوتان دانشگاه برگزار شد با قدردانی از زحمات مسئولان دانشگاه فردوسی در توسعه دیپلماسی علمی کشور خاطرنشان کرد: دانشگاه فردوسی مشهد رتبه اول در جذب دانشجویان بین‌المللی را دارا است و این جزو افتخارات این دانشگاه است و وزارت علوم امیدوار است بتواند تسهیلات بیشتری برای این‌گونه دانشگاه‌ها فراهم کند.<
تمدید حکم دکتر کافی برای ریاست دانشگاه فردوسی مشهد برای چهار سال دیگر نیزدر حاشیه این نشست انجام شد.<
گفتنی است وزیر علوم در ابتدای حضور در دانشگاه فردوسی مشهد در مزار شهدای گمنام این دانشگاه حضور یافت و به مقام شامخ شهدا ادای احترام کرد.