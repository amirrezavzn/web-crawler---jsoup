۱۰ دانشگاه و واحد پژوهشی برتر کشور به تراز بین‌المللی ارتقا خواهند یافت - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از دانشگاه تبریز، دکتر سمنانیان در نشست بررسی شاخص‌های ارزیابی ارتقای دانشگاه‌ها به تراز بین‌المللی که در دانشگاه تبریز برگزار شد، اظهار داشت: ایجاد تحول در روند معمول و روزمره نظام دانشگاهی، تاثیر برروی فضای آکادمیک و سرعت‌بخشی به حرکت علمی موجود کشور، تزریق امید هرچه بیشتر در جوانان و اقشار دانشگاهی و جذب افراد مستعد و توانمند در بین استادان و دانشجویان و صرف زمان بیشتر در فعالیت‌های علمی، از جمله اهداف طرح ارتقای دانشگاه‌های منتخب کشور به تراز بین‌المللی است.
به گفته مشاور معاون آموزشی وزیر علوم، تحقیقات و فناوری، جلوگیری از فرار مغزها، جذب متخصصان توانمند ایرانی خارج کشور، افزایش ارتباطات علمی بین‌المللی و بهره‌گیری از علم دیگران، افزایش تربیت دانشجو برای کشورهای منطقه، ایجاد فضای رقابت علمی در بین دانشگاهیان، سوق دانشگاه‌ها و پژوهشگاه‌ها به موسسات نسل سوم و جامعه‌محور و تاثیر غیرمستقیم در رشد دیگر دانشگاه‌ها و مراکز تحقیقاتی کشور دیگر اهداف این طرح را تشکیل می‌دهند.
در ادامه دکتر محمدرضا پورمحمدی رئیس دانشگاه تبریز اظهار داشت: در سال‌های گذشته در بین هزار دانشگاه دنیا اسمی از دانشگاه‌های ایران وجود نداشت، ولی امروزه با تلاش استادان و دانشمندان کشور ۱۴ الی ۱۸ دانشگاه ایران در میان دانشگاه‌های تاثیر گذار دنیا قرار دارند.
وی با اشاره به تولید علم و فناوری در دانشگاه تبریز و تاثیر آن در رتبه‌بندی‌های معتبر بین‌المللی افزود: بر همین اساس در رتبه‌بندی اخیر تایمز ۱۸ دانشگاه از ایران در این فهرست قرار داشتند که دانشگاه تبریز در میان دانشگاه‌های جامع به همراه دانشگاه تهران با قرار گرفتن در رده ۶۰۱ تا ۸۰۰ جایگاه نخست کشور را کسب کرده است.
دکتر پورمحمدی با بیان اینکه در دنیای امروز رمز بقای هر کشور و ملتی به میزان توسعه علم و فناوری وابسته است، تصریح کرد: با توجه به این راهبرد، دولت باید برای رقابت دانشگاه‌های کشور در کسب تراز بین‌المللی، زیرساخت‌های لازم را فراهم کند.
همچنین در حاشیه این نشست، کارگاه آموزشی با حضور روسا و معاونان پژوهشی دانشکده‌ها، مدیران گروه، اعضای هیئت علمی و جمعی از دانشجویان و محققان پسا دکتری در سالن باران مرکز نوآوری دانشگاه تبریز برگزار شد.
ل.م ۵۴/ ع. ع ۵۷