برگزاری چهاردهمین همایش علمی دانشجویی مهندسی مواد و متالورژی در دانشگاه شهرکرد - وزارت علوم، تحقیقات و فناوری
به گزارش روابط عمومی وزارت علوم، این همایش به همت انجمن علمی دانشجویی مهندسی مواد و متالورژی کشور با محوریت خواص فیزیکی و مکانیکی مواد، ریخته‌گری، مهندسی سطح، شکل‌دهی مواد، متالورژی استخراجی، جوشکاری، خوردگی، مدیریت تولید مواد، الکتروشیمی، متالورژی پودر، شبیه‌سازی، مدل‌سازی فرآیند، بررسی‌های غیر مخرب، بهینه‌سازی فرآیند، سرامیک، مواد پلیمری، کامپوزیت، بیومواد، مواد پیشرفته، مواد نانو، مواد هوشمند، مواد سبز، انرژی‌های نو، فیزیک حالت جامد، خواص الکتریکی و مغناطیسی مواد، سنتز مواد، بازیافت و فرآیندهای ساخت و تولید مواد برگزار می شود.
&nbsp; در همین راستا نشست خبری کمیته‌ اجرایی دبیران این همایش با اصحاب رسانه در دانشگاه شهرکرد برگزار شد.
در این نشست دکتر محمدرضا نیلفروشان دبیر همایش برگزاری این همایش را راهی برای افزایش ارتباط دانشگاه و صنعت عنوان کرد و افزود: امروزه نیاز به ارتباط دانشگاه با صنایع بسیار بیشتر احساس می‌شود و یکی از بهترین راهکار‌ها برای جلب اعتماد صنایع ارائه‌ پژوهش‌های کاربردی و مسئله‌محور در این دست همایش‌ها است.
دکتر نیلفروشان گفت: دانشگاه شهرکرد در رشته مهندسی مواد و متالورژی جز دانشگاه‌های برتر کشور است و 80 درصد از دانشجویان مقطع کارشناسی این رشته در دانشگاه شهرکرد به مقطع کارشناسی ارشد راه می‌یابند.
دکتر علی دوست‌محمدی دبیر علمی همایش از ارسال 200 مقاله از سراسر کشور به دبیرخانه‌ی همایش خبر داد و گفت: بعد از دو مرحله داوری 20 مقاله به صورت شفاهی و 70 مقاله به عنوان پوستر طی دو روز همایش ارائه می‌شود که حدود 40 درصد مقالات ارسال شده مربوط دانشجویان و استادان دانشگاه شهرکرد بوده است.
دبیر علمی همایش، صنایع فولاد مبارکه اصفهان و فولاد سفید دشت چهارمحال‌و‌بختیاری را حامیان اصلی همایش معرفی کرد و از حمایت انجمن‌های علمی متالورژی، خردگی و سرامیک کشور از این همایش خبر داد.
&nbsp;مهندس مهدی سلیمیان دبیر اجرایی همایش نیز گفت: پروفسور منصور سلطانیه، پروفسور مهدی صالحی و پروفسور محمدعلی گلعذار به‌عنوان چهره‌های ماندگار مهندسی مواد و متالورژی مهمانان ویژه‌ این همایش هستند.