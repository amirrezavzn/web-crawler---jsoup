بررسی راه های تقویت ارتباط دانشگاه ها و پژوهشگاه ها با حوزه صنعت - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر مسعود برومند، معاون پژوهش و فناوری وزارت علوم، تحقیقات و فناوری در این همایش گفت: برای افزایش مشارکت اعضای هیات علمی در قراردادهای صنعتی دانشگاهها باید فرآیند واگذاری این قراردادها به صورت شفاف از طرف مسئولان دانشگاه به همه اعضای هیات علمی اعلام شود.
وی اظهار داشت: باید از فعالیت های پژوهشی انفرادی فاصله گرفته و به صورت گروهی کار کنیم که در این راستا باید قراردادهای پژوهشی را به گروههای پژوهشی و موسسات پژوهشی داخل دانشگاه واگذار کنیم.
دکتر برومند افزود: در امور آموزشی و پژوهشی باید از نوشتن آیین نامه فاصله بگیریم و استانداردها را تعریف کنیم و فرآیند اعطای این استاتدارد به دانشگاهها واگذار شود.
در ادامه این همایش، دکتر محمد زاهدی، رئیس کمیسیون آموزش و تحقیقات مجلس شورای اسلامی اظهار داشت: قوانین مناسبی برای تسهیل ارتباط دانشگاهها با صنایع و رشد شرکت های دانش بنیان به تصویب رسیده است که باید از این ظرفیت استفاده شود.<
وی تصریح کرد: در قانون رفع موانع تولید، قانون اصلاح مقررات مالی دولت، شماره دو، قانون احکام دایمی برنامه های توسعه کشور، قانون برنامه ششم توسعه و نقشه جامع علمی کشور، ضوابط مختلفی برای حمایت از ارتباط صنعت و دانشگاه تصویب شده است.
معاون مهندسی، پژوهش و فناوری وزارت نفت نیز در این همایش با ارائه گزارشی از همکاری این وزارتخانه با دانشگاه ها گفت: در دولت یازدهم، ۹قرارداد همکاری با دانشگاه های معتبر کشور با هدف افزایش ضریب برداشت از مخازن نفت و گاز امضا شد و همین امر به تاسیس ۱۲ انستیتوی تخصصی پایین دستی منجر شده است.<
مهندس حبیب الله بیطرف افزود: از سال ۹۲ تاکنون در مجموع ۳۷۰ فقره قرارداد با ۶۶ دانشگاه به ارزش ۳۰۰ میلیارد تومان منعقد شده است و در حال حاضر امکان همکاری دانشگاهها با وزارت نفت از طریق پنچ روش مختلف وجود دارد.
وی مشارکت در طرح های کلان انتقال فناوری، حضور در پروژه های پژوهشی، حضور در بخش تحقیق و توسعه، حضور در طرح خرید تجهیزات پرکاربرد از داخل کشور و حمایت از پایان نامه های مرتبط با نفت و گاز را مسیرهای همکاری دانشگاهها با وزارت نفت نام برد.
مهندس بیطرف گفت: وزارت نفت از پایان نامه های دوره ارشد و دکتری مرتبط با نفت و گاز در رشته های فنی و مهندسی بین ۸۰ تا ۱۲۰ میلیون ریال و در رشته های غیر فنی بین ۴۰ تا ۷۰ میلیون ریال حمایت مالی می کند.
در ادامه این همایش، دکتر برات قبادیان، معاون آموزش، پژوهش و فناوری وزارت صنعت، معدن و تجارت گفت: بهترین مسیر ارتباط صنعت و دانشگاه، طرح «توانمند‌سازی و توسعه اشتغال پایدار»، طرح تاب است.
وی افزود: هدف اصلی این طرح ایجاد اشتغال پایدار از طریق توسعه دانش بنیان بنگاه‌های صنعتی، معدنی و تجاری موجود است و جهت‌دهی بنگاه‌های صنعتی، معدنی و تجاری در مسیر دانش‌بنیان از طریق دانش فنی جدید و استفاده از فارغ‌التحصیلان دانشگاهی در تمامی مقاطع برای راه‌اندازی واحدهای تحقیق و توسعه از دیگر اهداف آن است.
وی افزود: فقط ۲ درصد از ۱۰۰ هزار واحد تولیدی صنعتی کشور دارای واحد تحقیق و توسعه هستند که در عرصه رقابت نیز موفق هستند زیرا در شرایط موجود شرط ماندن در بازار رقابت جهانی توجه به دانش است.
معاون آموزش، پژوهش و فناوری وزارت صنعت، معدن و تجارت گفت: طرح پسا دکتری صنعتی، فرصت مطالعاتی اساتید و دانشجویان دکتری در صنایع و طرح کارورزی دانش آموختگان دانشگاهها از دیگر طرح های ارتباط این وزارت با دانشگاهها است.
رئیس دفتر ارتباط با صنعت وزارت علوم، تحقیقات و فناوری نیز در این نشست به چالش های مختلف این حوزه اشاره کرد و گفت: زنجیره ارتباط دانشگاه و صنعت یک زنجیره ای چندمولفه ای است و باید همه قسمت های این زنجیره بهم پیوسته به درستی کار کارکند تا نتیجه بخش باشد.<
دکتر محمد سعید سیف با اشاره به وجود چهار و میلیون دانشجو، ۸۰ هزار عضو هیات علمی، ۱۳۰۰۰ آزمایشگاه علمی، تربیت سالانه ۲۵۰ هزار دانشجوی مهندسی و تولید دو درصد از علم دنیا گفت: این ظرفیت بزرگ باید در راستای مشکلات کشور مثل بحران آب، آلودگی محیط زیست و مشکلات اقتصادی قرار گیرد.<
وی تمرکز دانشگاه ها بر آموزش، ناهمخوانی برنامه ها و متون درسی دانشگاه ها با مقتضیات صنعت و بازار کار، زمان بر بودن تحقیقات دانشگاهی و نبود مهارت از جمله مشکلات این زمینه است.<
دکتر سیف تصریح کرد: بهبود ساختار پژوهشی، افزایش توان علمی و رویکرد به فناوری های نو از جمله راهکارها برای بهبود رابطه صنعت و دانشگاه است.
در پایان اولین نشست مدیران ارتباط با صنعت دانشگاهها از ۷ قرارداد پژوهشی موفق بین دستگاههای اجرایی و دانشگاهها به عنوان قراردادهای برتر تجلیل شد و وزارتخانه های دفاع، نفت، نیرو و صنعت به عنوان دستگاههای اجرایی برتر در ارتباط با دانشگاهها معرفی شدند. م. ع ۱۳۶۰/‏‬ ع. ع ۱۳۵۷