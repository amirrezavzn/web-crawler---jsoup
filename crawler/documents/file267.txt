امضای تفاهم‌نامه همکاری‌های علمی آموزشی دانشگاه فردوسی مشهد و دانشگاه ملی کانگ وونگ کره جنوبی - وزارت علوم، تحقیقات و فناوری
به گزارش روابط عمومی وزارت علوم، پروفسور سانگ یکی از پژوهشگران کالج علوم دامی دانشگاه ملی کانگ وونگ کره جنوبی که به دعوت دانشگاه فردوسی مشهد جهت بازدید از گروه علوم دامی و ارائه چند سمینار وارد مشهد شده بود، با دکتر محمد کافی رئیس دانشگاه فردوسی مشهد دیدار و گفت‌و کرد.
در این دیدار که دکتر نظامی رئیس دانشکده کشاورزی و دکتر وکیلی مدیر گروه علوم دامی دانشکده کشاورزی دانشگاه فردوسی مشهد نیز حضور داشتند، طرفین به علاقه مشترک در‌خصوص همکاری‌های علمی در زمینه اعزام دانشجویان دکتری علوم دامی دانشگاه فردوسی جهت فرصتهای تحقیقاتی به کره جنوبی و نیز تبادل استادان گفت‌وگو کردند.
پس از گفت‌وگوهای طرفین پیرامون همکاری‌های علمی و آموزشی دانشگاه فردوسی مشهد و دانشگاه کانگ وونگ کشور کره جنوبی، موافقت‌نامه امضا شده از سوی آن دانشگاه به امضای دکتر کافی رئیس دانشگاه فردوسی مشهد رسید.
پروفسور سانگ پژوهشگر کالج علوم دامی دانشگاه ملی کانگ وونگ کره جنوبی در ادامه حضور خود در دانشگاه فردوسی مشهد از مرکز تحقیقات گاو شیری دانشکده کشاورزی دانشگاه، همچنین از آزمایشگاه گروه علوم دامی دانشکده کشاورزی دانشگاه فردوسی مشهد بازدید کرد و سپس در نشستی با تعدادی از اعضای هیئت علمی گروه علوم دامی دانشگاه امکانات و فعالیت‌های کالج علوم دامی دانشگاه ملی کانگ وونگ کره جنوبی را توضیح داد و اعضای حاضر در این نشست نیز امکانات و فعالیت‌های گروه علوم دامی از جمله امکانات این گروه را برای وی ارائه کردند.
همچنین در این دیدار نشان دانشگاه فردوسی مشهد تقدیم وی شد.
&nbsp;