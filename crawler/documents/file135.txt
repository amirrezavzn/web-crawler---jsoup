معاون پژوهش و فناوری وزارت علوم: مرکز تحقیقات سیاست علمی کشور الگوی دانشگاه کارآفرین را تدوین کند - وزارت علوم، تحقیقات و فناوری
<strong>به گزارش اداره کل روابط عمومی وزارت علوم، دکتر برومند روز چهارشنبه، در آیین معارفه رئیس مرکز تحقیقات سیاست علمی کشور اظهار داشت: وزارت علوم نیاز به مراکزی دارد که فارغ از نگاه روزمره و فرایندهای موجود اداری، تطابق عملکردها با اهداف و نیازها را مورد سنجش قراردهند که مرکز تحقیقات سیاست علمی کشور باید عهده دار این نقش باشد.</strong>
<strong>وی با تاکید بر ایجاد دانشگاه های کار آفرین گفت: ضرورت ایجاد دانشگاه کار آفرین، غلبه پژوهش بر آموزش است که تدوین راهکارهای رسیدن به این هدف و تدوین الگوی استاندارد دانشگاه کار آفرین از ماموریت های جدید مرکز تحقیقات سیاست علمی کشوراست.</strong>
<strong>دکتر برومند با اشاره به نقش مرکز تحقیقات سیاست علمی کشور در به روز رسانی سیاست‌گذاری‌ها و برنامه‌ریزی‌ها افزود: این مرکز باید بتواند در حوزه‌های مختلف علمی و فناوری، سناریونویسی کند و نتایج برنامه های امروز آموزش عالی را پیش بینی کرده و در اختیار مسئولان قرار دهد.</strong>
<strong>وی تاکید کرد: مرکز تحقیقات سیاست علمی کشور، عملکرد وزارت علوم را رصد کند و مشخص کند که برای رسیدن به اهداف، در چه فرآیندهایی نیاز به بازنگری داریم.</strong>
<strong>معاون پژوهش و فناوری وزیر علوم اظهار داشت: پذیرش مسئولیت مدیریت</strong><strong> مرکز تحقیقات سیاست علمی کشور توسط دکتر وحید احمدی و تجربیات اجرایی وی، این امکان را فراهم می کند که سیاست گذاری ها و برنامه ریزهای این مرکز قابلیت اجرایی بیشتری داشته باشد.</strong>
<strong>در ادامه این برنامه، دکتر وحید احمدی رئیس مرکز تحقیقات سیاست علمی کشور گفت: این مرکز و موسسه پژوهش و برنامه ریزی آموزش عالی بازوهای پژوهشی وزارت علوم هستند و وزارت علوم می تواند ماموریت های پژوهشی مشخصی را در حوزه سیاستگذاری و برنامه ریزی آموزش عالی به این مراکز واگذار کند.</strong>
<strong>وی افزود: وجود ۳۱ عضو هیات علمی و بیش از سه دهه تجربه، به مرکز تحقیقات سیاست علمی کشور این امکان را می دهد در زمینه موضوعات مهمی همچون اخلاق علم و فناوری، مالکیت فکری و دانشگاه نسل سوم و کار آفرین پژوهش کند و به مدیران وزارت علوم نظر مشورتی بدهد.</strong>
<strong>در ادامه این آیین، دکتر حمید کاظمی رئیس سابق مرکز تحقیقات سیاست علمی کشور با بیان تاریخچه ای از روند شکل گیری و تغییرات این مرکز گفت: امروز</strong><strong> مرکز تحقیقات سیاست علمی کشور با داشتن ۷گروه پژوهشی، کانون تفکر در زمینه سیاست‌پژوهی و سیاست‌سازی علم، پژوهش و فناوری در سطح ملی است.</strong>
<strong>وی ضمن اشاره به افزایش درآمدهای اختصاصی مرکز تحقیقات سیاست علمی کشور از طریق قرارداد همکاری با نهادهای مختلف گفت: این مرکز از بازوهای اجرایی و فکری شورای عالی علوم، تحقیقات و فناوری «عتف» است و توانسته در زمینه تدوین سیاست های علم و فناوری برنامه ششم توسعه، مجموعه پژوهشی منسجمی را به وزارت علوم و سازمان برنامه و بودجه تحویل دهد.</strong>
<strong>در پایان این آیین، حکم انتصاب دکتر وحید احمدی رئیس مرکز تحقیقات سیاست علمی کشور و لوح قدردانی وزیر علوم از دکتر کاظمی رئیس سابق این مرکز، توسط دکتر برومند معاون پژوهش و فناوری وزیر علوم و دکتر شمس بخش مشاور وزیر علوم و مدیرکل حوزه وزارتی به آنان اعطا شد.</strong>
<strong>م.ع ۱۳۶۰ / ر.ب ۱۳۴۵</strong>
&nbsp;