طراحی و ساخت انواع قطعات کامپوزیتی پیشرفته با استفاده از فناوری بریدینگ توسط محققان دانشگاه صنعتی اصفهان - وزارت علوم، تحقیقات و فناوری
به گزارش اداره کل روابط عمومی وزارت علوم، در این طرح که حاصل شش سال تلاش محققان دانشگاه صنعتی اصفهان در رشته‌های مهندسی نساجی و مهندسی مکانیک است، با بهره‌گیری از بزرگ‌ترین ماشین بریدینگ مدور در ایران، مغزی‌هایی با سطح مقطع‌های مختلف با استفاده از الیاف کربن به عنوان نمونه تولید و پس از عملیات تزریق رزین و تولید کامپوزیت برید نهایی، در شرایط بارگذاری خمشی مورد آزمایش قرار گرفته است.
مهندس جلیل حاج رسولی ها دانشجوی دکتری مهندسی نساجی دانشگاه صنعتی اصفهان با اشاره به ویژگی‌های این طرح تحقیقاتی گفت: امروزه کامپوزیت‌ها در انواع سازه‌های مهندسی شامل هواپیما، پرنده‌های بدون سرنشین، خودرو، وسایل ورزشی، پل، ساختمان، مخازن و لوله‌ها، پزشکی و غیره در حجم وسیعی مورد استفاده قرار می‌گیرند.
وی افزود: این کاربری وسیع، متأثر از کارآیی بسیار مناسب، استحکام به دانسیته و سفتی به دانسیته بالای این مواد، سرعت تولید بالا، خواص شیمیایی و حرارتی مناسب در سرعت‌های بالا، قابلیت بسیار مناسب آن‌ها در ساخت سازه‌های مختلف با شکل‌های پیچیده و طول عمر بالا است.
مهندس حاج رسولی ها با بیان این که یکی از روش‌های بسیار مهم و کاربردی در راستای افزایش این مشخصه‌ها، استفاده از پیش‌شکل یافته‌های نساجی است، تصریح کرد: با ورود کامپوزیت‌های نساجی به صنایع مختلف به ویژه صنایع هوافضا، تحول عظیمی در این صنایع آغاز شد. به طوری که امروزه عمده پروژه‌های تحقیقاتی در صنایع بزرگ هوافضایی همچون ناسا و بوئینگ در حوزه مواد مرکب، بر روی کامپوزیت‌های نساجی به عنوان یک شیوه پربازده و سودمند صورت می‌گیرد.
دانشجوی دکتری مهندسی نساجی دانشگاه صنعتی اصفهان، تصریح کرد: در میان انواع پیش‌شکل یافته‌های نساجی، ساختارهای برید با توجه به قابلیت شکل‌پذیری بالای آنها، قادر به قرار گرفتن بر روی عمده شکل‌های پیچیده هستند و این پتانسیل باعث کاهش چشمگیر هزینه‌ها و زمان شده که برای ساخت بسیاری از سازه‌های کامپوزیتی مناسب خواهد بود.
مهندس حاج رسولی ها، اضافه کرد: بریدینگ اساساً یک فرآیند نساجی است که قادر به درگیر کردن دو یا تعداد بیشتری از نخ‌ها در جهت‌های طولی یا اریب بوده و بنابراین می‌تواند یک ساختار یکپارچه و منسجم را تولید کرده و می‌توان به آن به عنوان یک پیش شکل یافته مهم اشاره کرد.
وی با بیان این که سهولت و سادگی این روش باعث شده است که این فرآیند نسبت به برخی از فناوری‌های نساجی پرکاربردتر و اقتصادی‌تر باشد، تصریح کرد: در بین انواع ماشین‌آلات و محصولات بریدینگ، امروزه کاربرد ماشین آلات بریدینگ مدور در صنایع مختلف از جمله هوافضا به شدت رو به افزایش بوده و تقریباً اکثر شرکت‌های معتبر دنیا که مرتبط با حوزه کامپوزیت هستند، در حال فعالیت بر روی ابعاد گوناگون این نوع ماشین‌ها هستند.
این دانشجوی محقق دانشگاه صنعتی اصفهان به کاربردهای ساختارهای برید به عنوان یک تقویت کننده با فناوری پیشرفته در تولید کامپوزیت‌ها اشاره کرد و افزود: صنعت هوا فضا، صنعت پزشکی همچون وسایل جراحی، آندوسکوپ‌ها و اعضای مصنوعی، صنایع خودروسازی و کشتی‌سازی، صنایع پتروشیمی از جمله ساخت کلیه مخازن و لوله‌های تحت فشار، تجهیزات ورزشی و تفریحی و بسیاری از صنایع مهم دیگر، از جمله بهره‌برداران از روش بریدینگ هستند.
حاج رسولی‌ها با بیان این که به دلیل مصارف حیاتی و همچنین مسائل امنیتی که در این نوع فناوری وجود دارد عمدتاً از انتشار مطالب این حوزه خودداری می‌شود، تصریح کرد: تیم ایده‌پرداز شکل گرفته در این حوزه، حدود شش سال است که به طور دقیق و علمی در حال تحقیق و پژوهش است و پروژه تحلیل، طراحی و ساخت قطعات کامپوزیتی پیشرفته با سطح مقطع‌های مختلف با استفاده از فناوری بریدینگ برای اولین بار در ایران توسط این تیم مطرح شده است.
وی اضافه کرد: با توجه به مزایای فراوان و منحصربفرد این فناوری در صنایع متعدد و حیاتی و نیز هزینه پایین و خصوصیات مکانیکی فوق‌العاده محصول آن، با ساخت ماشین بریدینگ در ابعاد مناسب و راه‌اندازی این فناوری در مقیاس صنعتی در کشور، افق جدیدی در حوزه کامپوزیت‌ها ایجاد خواهد شد.
پروژه طراحی و ساخت انواع قطعات کامپوزیتی پیشرفته با استفاده از فناوری بریدینگ، که با همکاری دکتر محمد شیخ زاده و دکتر رضا جعفری ندوشن از اعضای هیئت علمی دانشگاه صنعتی اصفهان و مهندس مجتبی میبدی کارشناس ارشد طراحی سازه‌های هوایی درحال انجام است، ضمن ارائه در اولین جشنواره کسب و کار کامپوزیت ایران ( ISC< 96)، به عنوان یکی از سه طرح برتر این جشنواره انتخاب شده است.
ل.م. ۵۴/ ر.ب ۱۳۴۵
&nbsp;