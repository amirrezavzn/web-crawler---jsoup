گزارشی از ‌نشست‌های تخصصی گردهمایی سازمان‌ها و نهادهای فعال در حوزه ترویج علم - وزارت علوم، تحقیقات و فناوری
به گزارش اداره کل روابط عمومی وزارت علوم، در این گردهمایی، سه نشست تخصصی؛ «کارگروه آموزش و پژوهش»، «کارگروه رسانه و فرهنگ» و «کارگروه سیاستگذاری علم و فناوری» برگزار و ۵ طرح برگزیده در حوزه ترویج علم در هر کارگروه معرفی شد.
&nbsp;
<strong>نشست تخصصی «کارگروه آموزش و پژوهش»</strong>
نشست تخصصی «کارگروه آموزش و پژوهش»، به ریاست دکتر سعید سمنانیان و دکتر جعفر توفیقی برگزار شد.
در این کارگاه دکتر سمنانیان با اشاره به اینکه حدود ۲۵ درصد مردم ایران، صبح منزلشان را با هدف کسب علم و دانش ترک می کنند و این دستاورد بزرگی برای کشور ما به شمار می‌رود گفت: باید برای ترویج علومی مانند مکانیک و الکترونیک میان مردم و درک آنها از این علوم، به راهکارهایی بیندیشیم که جایگاه فکری وزارت علوم در خروجی های برنامه های صدا و سیما می تواند یکی از این راه ها به شمار آید.
در ادامه این نشست تخصصی، نمایندگانی از وزارت آموزش و پرورش، کمیسیون ملی یونسکو، موزه ملی علوم و فناوری ایران، پارک فن آموز و رصد خانه مهر بوشهر گزارشی از فعالیت‌های خود در زمینه ترویج علم ارائه کردند.
&nbsp;
<strong>نشست تخصصی «کارگروه رسانه و فرهنگ»</strong>
نشست تخصصی «کارگروه رسانه و فرهنگ» به ریاست دکتر هادی خانیکی برگزار شد.
دکتر هادی خانیکی در این نشست، گفت: رسانه های جمعی برای مطرح شدن علم به عنوان یک موضوع مهم در کشور، کار دشوارتری را پیش روی خود دارند چرا که هم باید مفاهیم پیچیده علم را به زبان ساده بیان کنند و هم دچار عوام زدگی و تنزل دادن مسائل علمی نشوند.
وی فراوانی موضوعات غیر اصیل و شبه علم را مشکل امروز جامعه مطرح کرد و بر وظیفه رسانه های جمعی برای مقابله با این موضوع تاکید کرد.
استاد علوم ارتباطات دانشگاه علامه طباطبایی گفت: رسانه های جمعی می توانند برای اطلاع رسانی اخبار دقیق و موثق علمی از ابزارهای مختلف هنری استفاده کنند.
وی با اشاره به نیاز جامعه به ایجاد سازو کارهای جدید ترویج علم گفت: به زودی کرسی یونسکو در زمینه ارتباطات علم و فناوری در دانشگاه علامه طباطبایی ایجاد می شود.
در ادامه نمایندگانی از مجله دانستنی‌ها، خبرگزاری علم و فرهنگ، شبکه ۴ صدا و سیمای جمهوری اسلامی ایران، برنامه چرخ و اندیشکده تدبیر آب، گزارشی از فعالیت‌های خود در زمینه ترویج علم ارائه کردند.
&nbsp;
<strong>نشست تخصصی «کارگروه سیاستگذاری علم و فناوری»</strong>
نشست تخصصی «کارگروه سیاستگذاری علم و فناوری»، به ریاست دکتر الهه حجازی و دکتر حسین شیخ رضائی برگزار شد.
دکتر الهه حجازی مشاور سرپرست وزارت علوم در امور زنان و خانواده، هدف ترویج علم را ایجاد یک جامعه یادگیرنده و متفکر دانست و گفت: کارگروه سیاستگذاری علم و فناوری، با هدف ایجاد وفاق و همگرایی بین نهادهای فعال در حوزه ترویج علم، در جهت تدوین سیاست‌هایی که راهگشای فعالیت‌های ترویجی باشد، شکل گرفته است.
عضو شورای گروه پژوهشی ترویج علم، برگزاری گردهمایی سازمان‌ها و نهادهای فعال در حوزه ترویج علم، را در راستای هم‌افزایی و استفاده از دیدگاه‌های نهادهای ترویج علم دانست و گفت: دغدغه تفکر علمی در جامعه فقط می‌تواند با فعالیت‌های نهادهای ترویجی در سطح جامعه تحقق یابد.
در ادامه دکتر حسین شیخ رضائی، عضو شورای گروه پژوهشی ترویج علم، درخصوص فعالیت‌های انجمن ترویج علم ایران، اظهار داشت: این انجمن، نهادی غیردولتی است و در سال ۱۳۸۰ با هدف ترویج علم بین عموم مردم، اشاعه تفکر علمی، هماهنگی بین نهادهای مروج و نهادینه کردن ترویج علم تأسیس شده است.
وی افزود: انجمن ترویج علم ایران به لحاظ رتبه‌بندی کمیسیون انجمن‌های علمی کشور که از سوی وزارت علوم، تحقیقات و فناوری انجام شده است، از سال ۱۳۹۱ تا ۱۳۹۴ جزو انجمن‌های برتر با رتبه A< بوده است.
دکتر شیخ رضائی «ثبت روز جهانی علم در خدمت صلح و توسعه در تقویم رسمی کشور» را یکی از اقدامات انجمن ترویج علم ایران عنوان کرد و گفت: از دیگر اقدامات این انجمن می‌توان به برگزاری هفته ترویج علم، برپایی نمایشگاه ترویج علم و اهدای جایزه ترویج علم اشاره کرد.
در ادامه نمایندگانی از نهاد کتابخانه‌های عمومی کشور، کتابخانه عمومی حسینیه ارشاد، دفتر مطالعات و برنامه‌ریزی فرهنگی و کتاب‌خوانی و کانون توسعه فرهنگی کودکان، گزارشی از فعالیت‌های خود در زمینه ترویج علم ارائه کردند.
&nbsp;
<strong>بیانیه پایانی نخستین گردهمایی سازمان‌ها و نهادهای فعال در حوزۀ ترویج علم؛</strong>
حاضران و شرکت‌کنندگان در نخستین گردهمایی سازمان‌ها و نهادهای فعال در حوزه ترویج علم، بر به رسمیت شناختن نقش علم در حل مشکلات کشور تاکید کردند و از نهادهای تصمیم‌گیرندۀ دولتی خواستند تا نقش علم را در حل مشکلات کشور به رسمیت بشناسند.
شرکت کنندگان در گردهمایی از نهادها و سازمان‌های غیردولتی و مدنی خواستند اهمیت بیشتری به مقوله ترویج علم در ساختارهای سازمانی خود بدهند و در راه ساخت شبکه‌هایی بزرگ‌تر از نهادهای فعال در حوزۀ ترویج علم بکوشند و از طریق این شبکه‌سازی‌ها، تجارب خود را در اختیار دیگران قرار دهند و زمینه‌ای برای انباشت تجارب فراهم آورند.
حاضران در گردهمایی از رسانه‌های جمعی و شبکه‌های اجتماعی و مجازی درخواست کردند، در فرایند شکل‌گیری «ارتباطات علم» نقش‌های خلاقانه و مؤثر در توصیف و تبیین مسائل و ارائۀ راه‌حل‌های علمی به عهده گیرند و در «رسانه‌ای شدن علم» و «علمی شدن رسانه‌ها» هم‌پای نهادهای مدنی و انجمن‌های علمی و تخصصی راه گشایی کنند.
ل.م. ۱۳۵۴/ ا.ب. ۱۳۵۱
&nbsp;
<p>&nbsp;
<p>&nbsp;