دکتر حسین سالار آملی :  وزارت علوم از توسعه همکاری های دانشگاه های ایران در افغانستان حمایت می کند - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر حسین سالار آملی، رئیس مرکز همکاریهای علمی بین المللی وزارت علوم که برای برگزاری دومین دوره مذاکرات کمیته علمی ایران و افغانستان به کابل سفر کرده بود، روز یکشنبه از شعب دانشگاههای پیام نور و آزاد اسلامی در کابل دیدار و با روسای این دانشگاه ها بحث و گفتگو کرد.
وی ضمن بازدید از قسمتهای مختلف شعبه های دانشگاه پیام نور و آزاد اسلامی در کابل با فعالیت های آنان از نزدیک آشنا شد.
قائم مقام وزیر در امور بین الملل در این بازدید از اقدامات قابل توجه دانشگاه های ایرانی در افغانستان قدرانی کرد و گفت: کیفیت دانشگاه های ایرانی نسبت به دانشگاههای همتراز خود از دیگر کشورها در افغانستان بالاتر است.
براساس این گزارش، حدود ۲۰۰۰ دانشجوی افغانی در شعب دانشگاه های پیام نور و آزاد اسلامی ایران در کابل تحصیل می کنند.م.ع ۱۳۶۰