۴۱ اثر برگزیده نهمین جشنواره بین‌المللی فارابی معرفی و تجلیل می شوند - وزارت علوم، تحقیقات و فناوری
به گزارش روابط عمومی وزارت علوم به نقل از دبیرخانه این جشنواره، وی افزود: در مجموع ۴۱۸۳ اثر به دبیرخانه ارسال شد که از این تعداد، ۴۹۹ اثر در حوزه بین‌الملل بوده است. در مجموع، ۱۲ درصد آثار ارسالی در بخش بین‌الملل بوده و پس از بررسی‌های صورت گرفته، در مجموع از ۴۱ اثر برگزیده تقدیر خواهد شد که ۶ اثر مربوط به پژوهشگران بین‌المللی است. آثار برگزیده بین‌المللی این دوره از پژوهشگرانی از کشورهای آلمان، ایرلند، افغانستان، عراق، لبنان و بوسنی‌هرزگوین بوده است.
رئیس پژوهشکده مطالعات فرهنگی و اجتماعی وزارت علوم و دبیر نهمین جشنواره بین المللی فارابی درباره توزیع آثار دریافتی در گروه‌های ۱۲ گانه جشنواره گفت: گروه‌های فلسفه، کلام و فقه و اصول بیشترین میزان شرکت‌کننده را در این دوره داشته‌اند و در گروه زبان و ادبیات فارسی بیشترین مشارکت به جوانان اختصاص دارد. هم چنین مطالعات هنر و زیبایی شناسی در این حوزه جزو گروه‌های پرمخاطب بوده است.
وی افزود: ۲ هزار و ۷۹۲ اثر در بخش بزرگسالان و ۱۳۹۱ اثر در بخش جوان ثبت شده که دو سوم شرکت کنندگان بالای ۳۵ سال هستند و در مجموع ۷۴ درصد شرکت کنندگان را آقایان و ۲۶ درصد را بانوان تشکیل می‌دهند.
رئیس پژوهشکده مطالعات فرهنگی و اجتماعی با بیان اینکه یک سوم، آثار دریافتی از پژوهشگران جوان بوده است، تاکید کرد: در بخش بزرگسالان، ۶ اثر حائز رتبه اول، ۴ اثر حائز رتبه دوم و ۱۷ اثر نیز رتبه سوم را کسب کرده‌اند. ۳۷ درصد آثار برگزیده این جشنواره هم مربوط به زنان است.
وی با بیان اینکه در بخش ویژه این جشنواره، از پیشکسوتان حوزه علوم انسانی، مترجم برتر، انجمن علمی برتر و فصلنامه علمی و پژوهشی علوم انسانی برتر نیز تقدیر می‌شود، با اشاره به تعداد کل آثار رسیده به دبیرخانه دوره نهم یادآور شد: از ۴۱۸۳ اثر، حدود ۴۱ اثر برگزیده شده‌اند که می‌توان گفت یک درصد آثار ارسالی به این جشنواره، جزو آثار برگزیده قرار گرفته‌اند.
دبیر جشنواره بین‌المللی فارابی با اشاره به تعداد داوران در این دوره جشنواره گفت: ۶۵۰ داور در این دوره آثار را بررسی کردند و چون به غیر از بخش کتاب بخش‌های دیگر به صورت دیجیتال بود این قابلیت وجود داشت که داوران از سراسر کشور بتوانند در جشنواره امسال مشارکت کنند.
دکترمیرزایی یادآور شد: در دو دوره قبل بخش حقیقی و حقوقی در جشنواره ایجاد شد و آثاری که واجد شرایط بودند از طرف موسسات، ناشران به دبیرخانه جشنواره معرفی شدند و امسال ۵۲ درصد مشارکت حقیقی افراد و ۴۸ درصد آثار حقوقی هستند که از طرف موسسات ارسال شدند.
دبیر جشنواره بین‌المللی فارابی در پاسخ به پرسشی درباره قالب آثار ارسال شده، خاطرنشان کرد: از کل آثار ارسالی به این جشنواره، ۵۸ درصد در حوزه کتاب، ۱۲ درصد مربوط به گزارش اختتام یافته پژوهش، ۱۲ درصد رساله دکتری و ۱۸ درصد پایان‌نامه کارشناسی ارشد بوده است.
ر. ب ۴۵/‏ ع. ع ۵۷
&nbsp;