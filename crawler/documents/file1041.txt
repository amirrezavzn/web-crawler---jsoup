دکتر مطلبی به سمت سرپرست پژوهشگاه ملی مهندسی ژنتیک و زیست فناوری منصوب شد - وزارت علوم، تحقیقات و فناوری
به گزارش اداره کل روابط عمومی وزارت علوم، متن کامل این حکم به شرح زیر است:<
جناب آقای دکتر مصطفی مطلبی
با سلام،
با عنایت به مراتب تعهد، تخصص و تجارب جناب عالی و بر اساس پیشنهاد معاون محترم پژوهش و فناوری، به موجب این حکم به سمت سرپرستی پژوهشگاه ملی مهندسی ژنتیک و زیست فناوری منصوب می شوید.
انتظار می رود با توکل به خداوند سبحان مأموریت ها و وظایف محوله را بر پایه قوانین، سیاست ها و برنامه های مصوب دولت تدبیر و امید و برنامه های ارائه شده به مجلس محترم شورای اسلامی به انجام رسانید.
امید است با رعایت منشور اخلاقی دولت تدبیر و امید در حفظ بیت المال و اعمال سیاست های مؤثر به منظور صرفه جویی در هزینه ها، پرهیز از تجمل گرائی، تقویت نظم و انضباط اداری و رعایت دقیق مقررات مالی و ارتقای علمی، فرهنگی و اجتماعی آن پژوهشگاه نهایت کوشش و اهتمام خویش را به کار برید.
دکتر مصطفی مطلبی متولد سال ۱۳۳۸، فارغ التحصیل رشته ژنتیک ملکولی از دانشگاه بیرمنگهام انگلستان و استاد پایه ۳۶ پژوهشگاه ملی مهندسی ژنتیک و زیست فناوری است.
وی افزون بر راهنمایی بیش از ۸۰ رساله دکتری و پایان نامه کارشناسی ارشد در رشته های مرتبط با تخصص خود، حدود ۱۰۰ مقاله علمی، پژوهشی در مجلات معتبر ملی و بین المللی منتشر کرده و بیش از ۱۸۲ مقاله کامل و خلاصه مقاله در کنفرانس ها و همایش های معتبر ملی و بین المللی در زمینه آنزیم های صنعتی، مطالعه مکانیسم های بیماریزایی قارچ های گیاهی و همچنین روش ها و ژن های درگیر در ایجاد مقاومت در گیاهان علیه بیماری های قارچی ارائه کرده است.
دکتر مطلبی دارای سابقه عضویت در انجمن های بیوتکنولوژی، ژنتیک و زیست شناسی ایران و نیز هیات تحریریه سه مجله علمی- پژوهشی بوده و به عنوان استاد نمونه پژوهشگاه ملی مهندسی ژنتیک و زیست فناوری برگزیده شده است.
وی در حوزه پژوهشی نیز به عنوان مجری و یا همکار اصلی در ده ها طرح تحقیقاتی و پژوهشی مشارکت داشته که حاصل نتایج آنها، علاوه بر تربیت نیروهای متخصص و انتشار مقالات علمی متعدد، دستیابی به تولید عوامل بیوکنترل علیه قارچ های بیماریزای گیاهی و نیز کلزای مقاوم به بیماری ها است. دکتر مطلبی همچنین مشارکت اصلی در ترجمه سه کتاب در زمینه های تخصصی در رشته ژنتیک ملکولی را در کارنامه خود دارد.
در حوزه آموزشی نیز علاوه بر تدریس در مقاطع مختلف و دوره های متنوع مرتبط با زیست شناسی، ژنتیک و زیست فناوری در دانشگاه های رازی، همدان، تربیت مدرس و پژوهشگاه ملی مهندسی ژنتیک و زیست فناوری، سهم بسزایی در ایجاد و راه اندازی دوره های کارشناسی ارشد و دکتری علوم سلولی و ملکولی داشته است.
دکتر مطلبی همچنین افزون بر فعالیت های آموزشی و پژوهشی از سوابق اجرایی خوبی نیز برخوردار است. مدیر گروه زیست شناسی، ریاست دانشکده علوم، معاون آموزشی، معاون پژوهشی دانشگاه، مدیر گروه زیست فناوری، مشاورعالی پژوهشگاه ملی مهندسی ژنتیک و زیست فناوری و نیزعضویت در هیات امنای این پژوهشگاه از جمله سوابق اجرایی وی به شمارمی رود.
در مجموع تعهد، تخصص و تجربه موفق دکتر مطلبی در مسئولیت های اجرایی مختلف می تواند پشتوانه مهمی برای استمرار موفقیت های او در انجام این مسئولیت مهم باشد.
پیش از این دکتر محمدرضا زمانی، مسئولیت ریاست پژوهشگاه ملی مهندسی ژنتیک و زیست فناوری را برعهده داشت. دکتر زمانی هفته گذشته با<strong><a href="https://www.msrt.ir/fa/news/36281"> حکم وزیر علوم</a></strong> به سمت سرپرست دانشگاه پیام نور منصوب شد.
ع.ع ۱۳۵۷.