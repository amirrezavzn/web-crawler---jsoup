ایجاد پیوندی وثیق و راسخ میان دانشگاه و جامعه؛ راهبرد وزارت علوم در دوران جدید - وزارت علوم، تحقیقات و فناوری
به گزارش روابط عمومی وزارت علوم، دکتر سیدضیاء هاشمی عصر چهارشنبه در آیین گشایش از طرح های عمرانی دانشگاه شیراز، دانشگاهیان را "بازوی فکری و اتاق فکر دولت" توصیف و تاکید کرد: دانشگاه ها در قبال حل مشکلات مردم، جامعه و دولت مسئولیت و رسالت سنگینی برعهده دارند و از این رو باید به بهترین نحو با شناخت دقیق مسائل، مشکلات و معضلات کشور، به کمک بخش های مدیریت رسمی و دولتی، غیررسمی و خصوصی و دیگر بخش های جامعه بشتابند.
دکتر هاشمی با بیان اینکه "نوآوری، خلاقیت و توسعه فناوری، نیاز امروز دانشگاه هاست"، گفت: اگر امروز نیاز به اشتغال در کشور داریم، دانشگاه های ما باید کارآفرین بوده و به سمت دانشگاه های نسل سوم و چهارم حرکت کنند.
وی با تاکید بر اینکه "دانشگاه ها باید کانون ثروت آفرینی باشند"، سیاست قطعی وزارت علوم را حمایت از مراکز رشد، شرکت های دانش بنیان و پارک های علم و فناوری عنوان کرد و گفت: برای رفع معضل بیکاری و ایجاد اشتغال مولد، راه حل جز تقویت مراکز رشد و شرکت های دانش بنیان وجود ندارد؛ چرا که این مراکز می توانند ایده پردازی خلاقانه، چرخ های صنعت و اشتغال را به حرکت درآورند.
دکتر هاشمی بار دیگر تاکید کرد: دیگر دانشگاه آموزش و پژوهش محور پاسخگوی نیازهای امروز جامعه ایران نیست؛ بنابراین برنامه ما در وزارت علوم در دوران جدید مبتنی بر "آموزش کیفیت محور"، "پژوهش مساله محور" و "دانشگاه گفت وگومحور" طراحی وتدوین شده است.
سرپرست وزارت علوم در بخش دیگری از سخنان خود با اشاره به پیشینه تاریخی و تمدنی استان فارس، شیراز را "کانون و پایتخت تمدن ایران زمین" توصیف کرد و گفت: شیراز، شهر علم و دانشگاه شیراز، به تعبیر مقام معظم رهبری، دارالعملی در دار العلم به شمار می رود. دانشگاه های شیراز و استان فارس، قطعا به اندازه ظرفیت یک کشور توانمندی دارند.
دکتر هاشمی با بیان اینکه "ارتقاء کیفیت باید علاوه بر عرصه های علمی و پژوهشی، در بحث توسعه زیرساخت ها نیز مورد توجه قرار گیرد"، تصریح کرد: در این راستا، به جای کلنگ زنی و احداث بناهای جدید، می توانیم از مجموعه ها و امکانات موجود استفاده بهینه و آنها را بازسازی و نوسازی کنیم.
وی در این رابطه، اقدامات عمرانی و بازسازی و بهسازی فضاهای دانشجویی، ورزشی و تفریحی دانشگاه شیراز را ستود و گفت: وقتی مشکلات بودجه ای و اعتباری وجود دارد، دانشگاه های ما نیازمند راهکارهای خلاقانه برای تامین هزینه های خود هستند که بخشی از این راه حل معطوف به خیرین است.
سرپرست وزارت علوم اضافه کرد، به حمدالله، در چهار سال گذشته، حضور خیرین در دانشگاه ها بسیار گسترده شده است و بنیادهای خیرین در دانشگاه های مختلف شکل گرفته است.
دکتر هاشمی در بخش دیگری از سخنان خود با اشاره به فرارسیدن هفته دفاع مقدس و ایام سوگواری سالار شهیدان، یاد و خاطره شهیدان انقلاب اسلامی بویژه شهدای دانشگاه و وزارت علوم را گرامی داشت.
وی در انتهای این مراسم که با تجلیل و تقدیر از رییس پیشین دانشگاه شیراز همراه بود، دکتر مجید ارشاد را "دانشمندی فرزانه" و "مدیری شجاع و وارسته" توصیف و تاکید کرد: حتما بزرگترین افتخار یک دانشگاه، دانشمندان و استادان آن هستند و چه نیکو که این دانشمندان نه تنها در عرصه علم، بلکه در عرصه اخلاق و مدیریت هم خوش درخشیده باشند. دکتر ارشاد قطعا یکی از این دانشمندان است.
&nbsp;
&nbsp;