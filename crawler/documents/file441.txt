ضرورت هدفمندی فعالیت‌های پژوهشی و جلوگیری از پراکنده‌کاری در دانشگاه‌ها و مراکز پژوهشی - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر منصور غلامی در این آیین ضمن قدردانی از خدمات ارزشمند دکتر احمدی در زمان تصدی مسئولیت معاونت پژوهش و فناوری وزارت علوم، وی را به لحاظ علمی و تجربی از ذخایر مجموعه آموزش عالی کشور دانست و اظهار امیدواری کرد که با انتصاب وی به سمت مشاور وزیر علوم و رئیس مرکز تحقیقات سیاست علمی کشور، بخش سیاست‌گذاری علمی، حرکت جدیدی را آغاز کند.
وزیر علوم با اشاره به ابعاد شخصیتی دکتر برومند، وی را شخصیتی علمی و توانمند در سطح ارتباط مراکز علمی با بخش اجرایی و صنعت کشور توصیف کرد.
وی افزود: حضور در سطح جامعه اعم از مسائل اجتماعی، صنعت و فناوری ایجاب می‌کند که در برنامه‌های خود توانمندی‌ها را افزایش داده و با هم‌افزایی با سایر نهادها و وزارتخانه‌ها، این وظیفه ملی را به خوبی پیش بریم که ضرورتاً علم و تجربه باید توأما لحاظ شود.
دکتر غلامی با بیان اینکه برنامه‌ریزی‌ها در دانشگاه‌ها و مراکز علمی و پژوهشی باید با هدف رفع مشکلات در سطح جامعه صورت گیرد، افزود: ظرفیت‌های بزرگ علمی، فکری و تجهیزاتی که در مراکز علمی کشور موجود است باید در راستای حل مسائل جامعه به کار گرفته شود چرا که برازنده نیست دانشگاهی در رتبه‌های خوب علمی در دنیا حضور داشته باشد و برون‌دادهای علمی قابل توجه و در سطح رقابت با مراکز علمی بزرگ داشته باشد، اما در رفع مشکلاتی که گریبانگیر جامعه است نتواند نقشی ایفا کند.
وزیر علوم، تحقیقات و فناوری بر لزوم توانمندسازی فارغ التحصیلان دانشگاهی، تأکید و آن را اقدامی مؤثر در توسعه پایدار کشور ارزیابی کرد.
وی با اشاره به مجموعه‌های بزرگی مانند انجمن‌های علمی در دانشگاه‌ها گفت: باید از این مجموعه‌های علمی به درستی بهره ببریم؛ اتاق فکرهای بسیار قوی و تخصصی در اختیار داریم و باید از آنها بخواهیم بیشتر به مسائل تخصصی حوزه‌های علمی خود توجه داشته باشند.
دکتر غلامی افزود: استادان، مسئولان و مدیران پژوهشگاه‌ها و پژوهشکده‌های مرتبط باید به طور مأموریت‌گرا برای حل مشکلات اجتماعی و اقتصادی برنامه‌ریزی و فکر کنند و راهکارهای علمی ارائه دهند.
وزیر علوم، توانمندی و ظرفیت‌های بخش هنر در ارائه خدمات به جامعه را بسیار بالا خواند و تصریح کرد: باید در حوزه پژوهش‌های هنر نیز حرکت‌های خوبی صورت گیرد.
وی با تأکید بر اینکه باید ارتباطات علمی بین‌المللی توسعه یابد، عنوان کرد: با توجه به شرایط فعلی و زحمات مسئولان در سطح دیپلماسی کشور و همچنین توافق ارزشمند برجام و بازشدن روابط علمی بین مراکز تحقیقاتی کشورها، باید از این ظرفیت به خوبی و با دقت استفاده کنیم و در بحث تبادل استاد و دانشجو، این ظرفیت‌ها را به خدمت بگیریم و اندوخته تجربی و علمی خوبی را برای مجموعه علمی کشور فراهم کنیم.
دکتر غلامی با بیان اینکه باید در یک فضای مشترک کار کنیم تا دستاوردهای علمی را به نتیجه عملی برسانیم، تصریح کرد: از استادان، دانشجویان، مدیران و مسئولان در بخش‌های مختلف علمی کشور کمی‌خواهم تلاش خود را در جهت ارتباط و تعامل بیشتر با سایر وزارتخانه‌ها، نهادها و دستگاه‌های علمی کشور افزایش دهند.
وی در خاتمه خاطرنشان کرد: هر حرکتی می‌تواند شروع یک اثر ماندگار و خیر مستمر باشد و اگر نگاه به آینده با امیدواری باشد هر بخش مسیر حرکت می‌تواند جایگاه ویژه‌ای را در ارائه خدماتی که مدنظر است، داشته باشد.
&nbsp;
<strong>* ضرورت ایجاد یک اکوسیستم نوآوری در کشور</strong>
دکتر مسعود برومند معاون پژوهش و فناوری وزارت علوم در آیین معارفه خود، بر ضرورت ایجاد یک اکوسیستم نوآوری در کشور تأکید کرد و گفت: نیازهایی که برای ایجاد یک اکوسیستم نوآوری در کشور لازم است، یک تفکر، انسجام و همت ملی را می‌طلبد.
وی با بیان اینکه حوزه پژوهش و فناوری در تمام دنیا مبحث پیچیده‌ای تلقی می‌شود، گفت: همه رویکردها و نگرش‌های اقتصادی، سیاسی، فرهنگ ملی و سازمانی و نگاه ما به مسئله تحقیق، کارآفرینی و کسب ثروت ملی، بر روی این حوزه تأثیرگذار است.
وی تصریح کرد: فناوری، زندگی انسان را به شدت تغییر داده و شکافی که بین کشورها ایجاد می‌شود عملاً در فناوری صورت می‌گیرد و این سرعت فاصله کشورهای در حال توسعه و توسعه یافته را افزایش می‌دهد. بنابراین بدیهی است که باید به فناوری، تحقیق و توسعه اهمیت دو چندان دهیم و نگاه منسجم‌تری به آن داشته باشیم.
دکتر برومند با بیان اینکه هم‌اکنون دنیای اقتصاد جهان، بر پایه دانش فعالیت می‌کند و ما نیز مجبور هستیم بر این موضوع تمرکز کنیم، افزود: اگر تحقیق، توسعه، پژوهش و فناوری نقشی در زندگی مردم ایفا نکند و نتواند ثروت ملی ایجاد کند، بی‌فایده است.
وی با تأکید بر اینکه باید راهبردی فکر کرده و دقیق رفتار کنیم، خاطرنشان کرد: پارک‌های علم و فناوری باید نقش خود را در توسعه کسب و کار ایفا کنند و از دانشگاه‌ها و مراکز علمی و تحقیقاتی در راستای تصمیم‌گیری و برنامه‎‌ریزی استفاده کنیم.
معاون پژوهش و فناوری وزیر علوم خاطرنشان کرد: باید به بازنگری فرآیندهای اجرایی بیندیشیم چرا که به ما می‌آموزد که با تغییر نگرش‌ها و رفتارهایمان کار را به گونه‌ای انجام دهیم تا کشور از آن منتفع شود.
دکتر برومند در خاتمه با بیان اینکه فناوری عنصر جمع‌شونده است، اظهار داشت: باید از دانش بشری استفاده کنیم چرا که زمان تنگ و منابع محدود و باید همکاری‌های خود را گسترش دهیم.
در بخش دیگری از این مراسم که با حضور مسئولان ستادی وزارت علوم، تحقیقات و فناوری و برخی از رؤسای دانشگاه‌ها، مراکز پژوهشی و فناوری برگزار شد، دکتر احمدی گزارشی از وضعیت علمی، فناوری و نوآوری کشور، طی ۴ سال تصدی مسئولیت معاونت پژوهش و فناوری وزارت علوم ارائه کرد.
&nbsp;
<strong>* ارتقای ۱۷ پله‌ای رتبه کیفیت تولیدات مقالات علمی داغ و پراستناد کشور در ۴ سال اخیر</strong>
دکتر احمدی درخصوص تعداد دانشگاه های برتر ایران در دنیا در نظام رتبه بندی لایدن اظهار داشت: تعداد دانشگاه‌های کشورمان در سال ۲۰۱۷ در این نظام رتبه‌‎بندی، ۱۸ دانشگاه است که این تعداد در سال ۲۰۱۳، پنج دانشگاه بوده است.
وی به ارتقای ۱۷ پله‌ای رتبه کیفیت تولیدات مقالات علمی داغ و پراستناد کشور در سال‌های اخیر اشاره کرد و گفت: رتبه تولید مقالات داغ و پراستناد کشورمان از رتبه ۳۷ در سال ۲۰۱۲ به رتبه ۲۱ در سال ۲۰۱۶ دست یافته‌ایم.
دکتر احمدی درباره سهم ایران از کل علم دنیا و علم برتر دنیا مطابق گزارش پایگاه ISI< افزود: سهم ایران از کل مقالات یک درصد برتر دنیا در سال ۲۰۱۲، از هشت دهم درصد به ۱ و هشت دهم درصد در سال ۲۰۱۶، و سهم ایران از کل کمیت تولید علم دنیا از ۱ و چهار دهم درصد در سال ۲۰۱۲، به ۲ و ۲ دهم درصد در سال ۲۰۱۶ رسیده‌ایم.
وی درخصوص درصد رشد مدارک ثبت شده دنیا در پایگاه بین‌المللی ISI< اظهار داشت: کشورمان در چهارسال گذشته رشد قابل ملاحظه‌ای را از نظر ثبت مدارک علمی در پایگاه ISI< داشته به طوری که رشد مدارک ثبت شده علمی ایران در سال ۲۰۱۲، هفت درصد گزارش شده و این رشد در سال ۲۰۱۶ به میزان ۲۰ درصد بوده در حالی که متوسط رشد مدارک علمی در این سال ۶ درصد گزارش شده است.
در بخش پایانی آیین معارفه دکتر مسعود برومند معاون پژوهش و فناوری وزارت علوم و تکریم دکتر وحید احمدی، وزیر علوم با اهدای لوح تقدیر از خدمات ارزشمند و تلاش‌های صادقانه دکتر احمدی در مدت زمان تصدی مسئولیت معاونت پژوهش و فناوری وزارت علوم، قدردانی کرد.
ل.م. ۵۴/ ع.ع. ۵۷