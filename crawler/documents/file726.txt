سامانه ملی کارآموزی راه‌اندازی شد - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از روزنامه همشهری، معاون آموزش، پژوهش و فناوری وزارت صنعت، معدن و تجارت اظهار داشت: طراحی این سامانه براساس تفاهم بین وزارتخانه‌های علوم، تحقیقات و فناوری و صنعت، معدن و تجارت انجام شده که از طرف وزارت علوم، سازمان پژوهش‌های علمی و صنعتی مجری طرح است.
وی با بیان اینکه این سامانه شامل دو بخش عرضه و تقاضا است، گفت: بخش عرضه مربوط به دانشجویان کارشناسی است که باید در بخش صنعت کارورزی انجام بدهند، بخش تقاضا هم مربوط به صنعت است که باید تقاضا کنند تا این دانشجویان با توجه به نیازشان آنجا کارورزی انجام دهند.
به گفته معاون آموزش، پژوهش و فناوری وزارت صنعت، معدن و تجارت براساس سامانه کارآموزی، متقاضی در صنعت اعلام می‌کند که دقیقاً به دانشجویان چه رشته‌هایی نیاز دارد و دانشگاه‌هایی که دانشجویان مورد نیاز را دارند ثبت‌نام و به صنعت معرفی می‌کنند. این کار مدیریت شده و با نظارت دقیق انجام می‌شود. برای دانشجویان کارشناسی ارشد و دکتری نیز با وزارت علوم تفاهنامه منعقد شده ولی هنوز در ابتدای راه هستیم.
وی افزود: موضوع دیگر حضور استادان دانشگاه‌ها در صنعت است که دو تفاهم‌نامه با وزارت علوم داریم. براساس یکی از تفاهم‌نامه‌ها به جای اینکه استادان دانشگاه‌ها برای فرصت مطالعاتی به خارج از کشور اعزام شوند، که سودی به لحاظ اقتصادی برای کشور به‌صورت آنی ندارد و برای این کار باید از کشور ارز خارج شود، استادان برای انجام کارهای تحقیقاتی وارد صنعت می‌شوند و مسئله‌ای را از صنعت حل کنند. تاکنون صنعت برای ۱۳۰ نفر اعلام آمادگی کرده و دانشگاه‌ها نیز ۵۳۰ نفر از استادان را برای این کار معرفی کرده‌اند. با برخی استادان قرارداد منعقد شده و شروع به کار کرده‌اند و مابقی نیز در حال انجام است.
معاون وزیر صنعت تصریح کرد: هدف ما این است که دانشگاهیان به صورت مسئله محور وارد صنعت شوند، صنعت هم استقبال کند تا از این طریق مشکلات صنعت برطرف شود.
&nbsp;
<strong>طرح «تاپ»، تزریق فناوری صنعت</strong>
دکتر قبادیان با اشاره به طرح تزریق فناوری به صنعت گفت: همچنین براساس طرح توانمندی‌سازی تولید و اشتغال پایدار «تاپ» قرار است دانشجویان کارشناسی ارشد و دکتری پس از دانش‌آموختگی دیگر در دانشگاه‌ها نمانند. وزارت علوم قوانین تشویقی تدوین کند تا استادان همراه با دانشجویان وارد صنعت شوند و پایان‌نامه‌ها و رساله‌ها در محیط صنعت تهیه تا بر روی مسائل عینی مورد نیاز صنعت کار شود.
معاون آموزش، پژوهش و فناروی وزارت صنعت اظهار کرد: این طرح را وزارت صنعت آماده کرده که مورد استقبال مسئولان وزارت علوم قرار گرفت و پیش بینی می‌شود بیش از یک میلیون دانشجو همراه با استادان‌شان از ۹ تا یک‌سال وارد صنعت شوند.
وی توضیح داد: همچنین براساس یکی از بندهای طرح تاپ، دانشجویان کارشناسی، کارشناسی ارشد و دکتری که پس از دانش‌آموختگی می‌خواهند به خدمت سربازی اعزام شوند، پس از طی دوره آموزشی، خدمت سربازی خود را در صنعت بگذارنند. پیش‌بینی می‌شود از این طریق هم هر سال بین ۴۰۰ تا ۵۰۰ هزار دانشجو وارد حوزه صنعت شوند.
به گفته دکتر قبادیان در جلسه مشترکی که اخیراً بین مسئولان وزارتخانه‌های علوم، صنعت، معدن و تجار و متولیان امر در وزارت دفاع برگزار شد این طرح ارائه ومورد استقبال قرار گرفت.
این سامانه در راستای وظایف محوله از سوی وزارت علوم، تحقیقات و فناوری و به منظور ارائه خدمات ارتباطی میان دانشگاه‌ها و صنایع با هدف تسهیل جایابی دانشجویان متقاضی دوره کارآموزی در صنعت، طراحی و پیاده سازی شده و در حال حاضر فرآیند جایابی و پذیرش کارآموزان شامل دریافت درخواست کارآموزی دانشجویان، دریافت ظرفیت‌های اعلام شده از صنایع، بررسی و تطبیق ظرفیت ها و انجام فرآیند جایابی، از طریق یک برنامه مکانیزه تحت وب، با نام "سامانه کارآموزی" به آدرس http://karamouz.irost.org< انجام می شود.
ل.م ۵۴/ ع. ع ۵۷