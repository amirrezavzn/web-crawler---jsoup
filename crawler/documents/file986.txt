رئیس دانشگاه فردوسی مشهد و مدیر عامل شرکت بهینه سازی مصرف سوخت شرکت ملی نفت ایران دیدار و گفت‌وگو کرد - وزارت علوم، تحقیقات و فناوری
به گزارش روابط عمومی وزارت علوم، این دیدار با هدف بررسی زمینه های همکاری میان دانشگاه فردوسی مشهد و شرکت بهینه‌سازی مصرف سوخت صورت گرفت.
در این دیدار دکترکافی رئیس دانشگاه فردوسی مشهد با بیان تاثیر کار گروهی به موفقیت مهندس زنگنه وزیر نفت در سایه کار گروهی و بهره‌گیری از مجموعه مدیران موفق اشاره کرد.
وی هدف از این نشست را استفاده حداکثری از ظرفیت‌های دانشگاه فردوسی مشهد و تکمیل و به نتیجه رسیدن همکاری‌های میان دانشگاه فردوسی مشهد و شرکت ملی نفت ایران دانست.
&nbsp;رئیس دانشگاه فردوسی مشهد به توجه دانشگاه به مسائل حفاظت از محیط زیست و منابع طبیعی، بالا بردن بهره‌وری مصرف انرژی، انرژی های تجدیدپذیر، حمل و نقل و همچنین جایگاه علمی دانشگاه در حوزه های شیمی، زمین شناسی، نفت و گاز اشاره کرد و افزود: هم اکنون نزدیک به بیست سال است که دانشگاه فردوسی مشهد به عنوان دانشگاه سبز مطرح بوده و ساخت توربین های بادی را در کلیه مراحل طراحی تا ساخت به انجام می‌رساند.
در ادامه دکتر وکیلی مدیرعامل شرکت بهینه سازی مصرف سوخت نیز با اشاره به توانمندی‌ها و ظرفیت‌‌های دانشگاه فردوسی مشهد، ماموریت آن شرکت را بهینه‌سازی مصرف انرژی و سوخت دانست و اظهار داشت: ما در حوزه فرهنگ‌سازی به کمک دانشگاه نیاز داریم.
وی افزود: شهر مشهد به عنوان یکی از پرجمعیت ترین کلان شهرهای ایران و استان خراسان رضوی به عنوان یکی از پرمصرف‌ترین استان‌ها در زمینه سوخت و انرژی می‌طلبد تا دانشگاه فردوسی مشهد در برنامه‌ریزی، استانداردسازی، سنجش و ممیزی و همچنین اجرای طرح‌های بهینه‌سازی مصرف با ما همکاری کند.
مباحث تخصصی پیرامون سوخت، فناوری های بهره وری سوخت، حفظ محیط زیست و کاهش آلاینده ها و همچنین شیوه‌های همکاری میان دانشگاه فردوسی مشهد و شرکت بهینه‌سازی مصرف سوخت از جمله مباحث مطرح شده در این نشست بود.
گفتنی است در این نشست دکتر بهرامی معاون پژوهش و فناوری دانشگاه فردوسی مشهد، برخی مدیران و اعضای هیئت علمی متخصص در حوزه سوخت و انرژی نیز حضور داشتند.
<p>&nbsp;
<p>&nbsp;