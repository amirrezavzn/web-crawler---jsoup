امضای تفاهم نامه انجام شش طرح مشترک تحقیقاتی در زمینه مهندسی ژنتیک - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر غلامی در دیدار با خانم دکتر نالدی پاندور بر اهمیت گسترش روابط علمی و تحقیقاتی جمهوری اسلامی ایران با آفریقای جنوبی تاکید کرد و گفت: مراکز آموزش عالی و فناوری ایران که در دهه اخیر به پیشرفت های مناسبی دست یافته اند، می توانند همکاری خوبی در انجام پروژه های مشترک تحقیقاتی با مراکز آموزش عالی آفریقای جنوبی داشته باشند.
وزیر علوم با تاکید بر لزوم سرعت بخشیدن به روند توسعه همکاری های علمی و فناوری بین دو کشور در حوزه های مختلف، برنامه هایی چون تبادل استاد و دانشجو، برگزاری کارگاه های مشترک علمی و همچنین انجام فرصت های مطالعاتی دانشجویان و پژوهشگران در مراکز دانشگاهی و پژوهشی دو کشور را از جمله راهکارهای لازم در این زمینه عنوان کرد.
خانم دکتر نالدی پاندور، وزیر علوم و فناوری آفریقای جنوبی نیزدر این دیدار با بیان اینکه در سال های اخیر روابط ایران و آفریقای جنوبی درزمینه های مختلف توسعه مطلوبی یافته است، گفت: هدف از این دیدار، گسترش همکاری ها و ارتباط بیشتر میان دانشمندان دو کشورآفریقای جنوبی و جمهوری اسلامی ایران است. در این راستا با تشکیل این هسته همکاری های مشترک دو کشور در زمینه توسعه ارتباطات و تعاملات علمی و فناوری، امیدوارم در این زمینه نیز شاهد پیشرفت روابط علمی و فناوری مشترک دو کشور باشیم.
وی با بیان اینکه از اقدامات و دستاوردهای علمی و فناوری جمهوری اسلامی ایران تحت تاثیر قرار گرفتم، گفت: به عنوان یک خانم بیش از همه از تربیت تعداد زیادی مهندس زن در ایران، خرسند شدم.
نالدی پاندور خاطر نشان کرد: از اقدامات و دستاوردهای علمی دیگر ایران که مرا تحت تاثیر قرار داد، بخش ویژه آی سی تی و بخش سوخت بود.
وزیر علوم و فناوری آفریقای جنوبی از وزیر علوم جمهوری اسلامی ایران دعوت کرد تا در مجمع علمی جهانی که در سال ۲۰۱۸ در آفریقای جنوبی برگزار می شود، شرکت کند.
در پایان این دیدارتفاهم نامه انجام شش پروژه مشترک تحقیقاتی در زمینه مهندسی ژنتیک بین معاون وزیر علوم و فناوری آفریقای جنوبی و رئیس پژوهشگاه ملی مهندسی ژنتیک و زیست فناوری کشورمان به امضا رسید.
&nbsp;
&nbsp;
&nbsp;
&nbsp;
&nbsp;
&nbsp;