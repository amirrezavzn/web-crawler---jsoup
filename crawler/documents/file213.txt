رئیس دانشگاه مازندران: دانشگاه سنگر ما است و ما در دانشگاه به اسلحه علم مجهز می شویم - وزارت علوم، تحقیقات و فناوری
به گزارش روابط عمومی وزارت علوم، دکتر سیدخلاق میرنیا رئیس دانشگاه مازندران در این تجمع با بیان اینکه اگر برجام به کام قدرت های جهانی بود، علت این همه مخالفت چیست، گفت: آمریکا به دنبال برجام و حقوق بشر نیست، آمریکا یک سابقه عملی و ذهنی از زمان های دور با ما دارد، از زمان سرنگونی دولت مصدق که با دخالت مستقیم دولت جنایتکار آمریکا انجام گرفت.
رئیس بزرگ ترین مرکز آموزش عالی استان مازندران به وجود اختلاف سلیقه در بین سران همه کشورها اشاره کرد و ادامه داد: طبیعی است که اختلاف سلیقه وجود دارد، این یک امر بدیهی است. جامعه زنده و پویا دارای اختلاف سلیقه است، ولی دشمنی وجود ندارد. وجود اختلاف نظر امری بدیهی است و برای دشمنی نیست چرا که این اختلاف نظرات در راستای کمک به اصلاح مملکت است.
رئیس دانشگاه مازندران سپس به دلیل تجمع دانشگاهیان اشاره کرد و گفت: اگر ما امروز اینجا جمع شده ایم، زعم ما این است که اعلام کنیم دانشگاه سنگر ما است. ما در دانشگاه به اسلحه علم مجهز می شویم و با همین اسلحه با شما مبارزه می کنیم. کینه اصلی اینها این است که قبل از انقلاب هیچکس در ایران دوره ارشد و دکتری نمی خواند، امروز فقط در دانشگاه مازندران ۱۴۰۰ دانشجوی دکتری و ۳۰۰۰ دانشجوی ارشد داریم. اینکه آمریکا از دست ما می نالد، به خاطر علم ما است. برادران و خواهران من، اینجا سنگر بسیار محکم و مستحکمی است و باید آن را محکم نگه داریم و بر علیه دشمن باید مجهز شویم.
رئیس شورای فرهنگی و اجتماعی دانشگاه مازندران به نقش فعالان عرصه فرهنگی در کشور اشاره کرد و افزود: دشمن از علم ما می ترسد و از سستی ما استقبال می کند، از بی سوادی و بی عاری ما استقبال می کند. علمی که با دشمن مبارزه نکند علم نیست، علمی که برای ما قدرت نیاورد علم نیست. ما اینجا جمع شده ایم علم بیاموزیم. این همه شهید در این راه جان خود را دادند تا ما در استقلال باشیم. امام (ره) همیشه می فرمودند: بعد از جنگ نوبت دانشگاه است. عزیزان من، اگر امروز می خواهیم بگوییم انقلابی هستیم باید با تعهد و علم و سروقت آمدن و خوش اخلاق بودن نشان دهیم.