اختصاص ۴۰ میلیارد تومان اعتبار برای حمایت از طرح های مدیریت سبز دردانشگاه ها - وزارت علوم، تحقیقات و فناوری
به گزارش اداره کل روابط عمومی وزارت علوم، دکترمحمد رضا واعظ مهدوی روز شنبه در آئین گشایش دومین نمایشگاه دستاوردهای اجرایی دانشگاه‌ها، موسسات آموزشی، پژوهشی و پارک‌های علم و فناوری در حوزه مدیریت سبزاظهار داشت: دولت حمایت خوبی از فعالیت دانشگاه‌ها و مراکز آموزش عالی در عرصه‌های مختلف به خصوص مدیریت سبز انجام می‌دهد به طوری که در سال جاری ۲۵ میلیارد تومان برای حمایت از طرح‌های مدیریت سبز در دانشگاه ها بودجه تعریف شده که با کمک ۱۵ میلیارد تومان مجلس شورای اسلامی، هم‌اکنون ۴۰ میلیارد تومان به این مورد اختصاص یافته است.
وی با تاکید بر توانمندی دانشگاه‌ها بر حل معضلات و چالش‌های کشورگفت: تجربه نشان داده است که هر وقت بخواهیم در زمینه‌ای موفق باشیم و به توسعه برسیم، باید ابتدا ساختارها و نهادهای لازم در آن زمینه ایجاد شود و در حال حاضر دانشگاه‌ها و مراکز تحقیقاتی نشان داده‌اند که می‌توانند در رفع چالش‌های اساسی کشور موثر باشند.<
معاون سازمان برنامه و بودجه کشور با اشاره به اینکه دانشگاه‌ها باید به طور جدی در طراحی مدل‌های برنامه مدیریت سبز وارد شوند، گفت: در ابتدای کار مدل‌های مختلف اروپایی را مورد بررسی قرار دادیم و در نهایت برای اجرا، مدل کشور اندونزی پذیرفته شد که خوشبختانه در حال حاضر مدل ملی ارزیابی واحدهای آموزشی سبز طراحی شده و به زودی شاهد رونمایی از این مدل خواهیم بود.
دکتر مهدوی تاکید کرد: امیدواریم در نمایشگاه مدیریت سبز دانشگاه‌ها و مراکز آموزش عالی در سال ۱۳۹۷ بتوانیم جایزه بهترین الگوی مدیریت سبز را به دانشگاه‌ها ارائه دهیم و دانشگاه‌ها بتوانند دستاوردهای قابل توجهی در این زمینه به دست آورند.
وی اظهار امیدواری کرد: دانشگاه ها باید درحوزه مدیریت سبز، به دنبال کسب جوایز جهانی باشند؛ چرا که در حال حاضر بسیاری از شاخص‌های جهانی در زمینه مدیریت سبز در دانشگاه هاو مراکز آموزش عالی اجرایی می‌شود.<
ر.ب ۱۳۴۵/ ع.ع ۱۳۵۷