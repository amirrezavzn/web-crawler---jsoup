همکاری های بین المللی و مشکلات بودجه ای آموزش عالی از زبان معاونان وزیر علوم - وزارت علوم، تحقیقات و فناوری
به گزارش اداره کل روابط عمومی وزارت علوم، دکترحسین سالار آملی دوشنبه شب در نشست وزیر علوم با نمایندگان مجلس شورای اسلامی که عضو هیات علمی دانشگاه ها و موسسات آموزش عالی کشور هستند، گفت: یکی ازاولویت های وزیر محترم علوم که در برنامه تقدیمی به مجلس شورای اسلامی گنجانده شده، "توسعه همکاری های بین المللی" است.
وی با بیان اینکه "در حال حاضر ۴۵۰۰ نفر دانشجوی خارجی در دانشگاه های کشور تحصیل می کنند"، تاکید کرد: در خصوص جذب دانشجوی خارجی باید به مواردی از قبیل ایجاد شعب مشترک دانشگاهی با دانشگاه های معتبر جهانی، تاسیس شعبه دانشگاه های معتبر داخلی در خارج از کشور و مواردی همچون ایجاد دانشگاه D8< دردست بررسی است.
قائم مقام وزیر علوم در امور بین الملل گفت: در سال ۱۳۹۵ حدود ۵۴۰ نفر از ایرانیان نخبه مقیم خارج از کشور به انحای مختلف به کمک آموزش عالی کشور شتافته اند و ما معتقدیم جمهوری اسلامی ایران می تواند به صورت هاب منطقه ای برای علم و فناوری عمل نماید.
دکتر حسین عسکریان ابیانه، معاون اداری مالی و مدیریت منابع وزارت علوم نیز در این نشست با انتقاد از میزان بودجه آموزش عالی کشور گفت: کل بودجه آموزش عالی کشور ۸,۵۰۰ میلیارد تومان است در حالی که بودجه بخش پژوهش ۹ هزار میلیارد تومان برآورد می شود؛ از این میزان تنها ۲۹ در صد به پژوهش و فناوری وزارت علوم تعلق گرفته که رقم پایینی است.
وی همچنین از نمایندگان مجلس شورای اسلامی حاضر در این نشست که خودشان هم از اعضای هیات علمی دانشگاه ها و مراکز آموزش عالی هستند، درخواست کرد که در تنظیم بودجه سال ۱۳۹۷، درهمه بخش های بودجه آموزش عالی کشور، افزایشی متناسب با نیازهای دانشگاه ها و مراکز پژوهشی کشور مدنظر قرار گیرد.
ر.ب ۱۳۴۵/ ع.ع ۱۳۵۷