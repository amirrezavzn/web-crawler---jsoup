تاکید وزیر علوم بر پی گیری امور اولویت دار تحقیقاتی در شورا - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر غلامی با قدردانی از عملکرد دکتر وحید احمدی، دبیرکل سابق شورای عالی علوم، تحقیقات و فناوری (عتف) در دوران تصدی این مسئولیت، با تاکید بر اینکه این شورا نهادی مستقل است، اظهار داشت: وزارت علوم نیز مانند دیگر وزارتخانه ها در شورای عتف عضویت دارد و ریاست آن با شخص رئیس جمهوری است و معاون پژوهش و فناوری وزارت علوم نیز دبیر کل آن است.
وزیر علوم با تاکید بر اهمیت شورای عتف گفت: شورای عالی عتف ۱۲ کمیسیون تخصصی، یک کمیسیون دائمی و ۶ ستاد دارد که در دبیرخانه فعال هستند. کمیسیون های تخصصی عتف متشکل از اشخاص حقیقی و حقوقی است که اشخاص حقیقی از میان استادان دانشگاه انتخاب شده و اشخاص حقوقی از دستگاه های دولتی مربوطه مانند وزارت نیرو و وزارت نفت در کمیسیون ها حضور دارند.
همچنین دکتر وحید احمدی، دبیرکل سابق شورای عالی "عتف" در سخنانی با معرفی بخش های مختلف این شورا به ارائه گزارشی ازعملکرد خود در طول تصدی مسئولیت در شورای عتف پرداخت.
سپس دکتر مسعود برومند، معاون پژوهش و فناوری وزارت علوم و دبیرکل جدید شورای "عتف" با بیان اینکه کمیسیون های این شورا باید با سعی وافر و جدیت هر چه تمام تر فعالیت کنند، گفت: بهتر است که هر از گاهی یک بازنگری در عملکردمان صورت گیرد تا صحت کارکردمان و همچنین آسیب های احمالی در مسیر کار مشخص شوند.
وی با اشاره به اهمیت شورای عتف و تصمیم گیری های آن در سطح کلان کشور گفت: در کشور هیچ تشکیلاتی مانند شورای عتف نیست که در این وسعت نمایندگان وزارتخانه ها و سازمان های مختلف در خصوص موارد مهم تحقیقاتی مسئولیت همفکری و تصمیم گیری داشته باشند و با این اوصاف وظیفه اصلی ما در این شورا آن است که بررسی کنیم با چه روش هایی می توان معضلات کشور را به طور علمی مطالعه و در جهت رفع آنها اقدام کرد.
در پایان این نشست، وزیر علوم با اهدای لوح سپاس از زحمات دکتر وحید احمدی، دبیرکل سابق شورای عالی علوم، تحقیقات و فناوری (عتف) در دوران تصدی این مسئولیت قدردانی کرد و حکم انتصاب دکتر مسعود برومند، معاون پژوهش و فناوری وزارت علوم و دبیرکل شورای عالی "عتف" را که از طرف رئیس جمهوری امضا شده بود به وی ارائه شد.ر.ب ۴۵/ ع.ع ۵۷