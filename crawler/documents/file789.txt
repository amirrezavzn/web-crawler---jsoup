انعقاد تفاهم نامه همکاری دانشگاه جامع علمی کاربردی استان آذربایجان شرقی با دانشگاه صنعتی سهند - وزارت علوم، تحقیقات و فناوری
به گزارش اداره کل روابط عمومی وزارت علوم، دکترفرزان قالیچی، رئیس دانشگاه جامع علمی کاربردی استان آذربایجان شرقی درخصوص اجرای دوره های توانمندسازی دانش آموختگان دانشگاه ها، اظهارداشت: بسیار خرسندیم که به عنوان اولین مجموعه دانشگاهی و مجموعه آموزش مهارت در سطح دانشگاهی، در اجرای طرح کارورزی ارائه شده رئیس جمهوری محترم، قدم برداشتیم.
وی افزود: امیدواریم با همکاری طرفین و آموزش های دقیق به جامعه هدف و توانمندسازی مهارت دانش آموختگان و حتی دانشجویان، به نتایج مطلوب دست یابیم تا بتوانیم این طرح را در سراسر دانشگاه های کشور تعمیم دهیم.
برگزاری این دوره های تخصصی و مهارتی با حضوردانشجویان دانشگاه صنعتی سهند در مرکز آموزش علمی کاربردی ایدم و مرکزآموزش علمی کاربردی ماشین سازی با تدریس مدرسان متخصص و خبره آغاز شده و قرار است در طول چند هفته متوالی انجام پذیرد.
آموزش این دوره های تخصصی توسط استادان و متخصصان شرکت ماشین سازی و ایدم در محیط کارخانه و کاملاً عملی صورت خواهد پذیرفت و دانشجویان در طول این دوره، ضمن بازدید از خطوط تولید، مونتاژ کارخانه در محیط واقعی کارگاهی و در جوار شرکت های فوق، آموزش های مهارتی را فرا می گیرند.
این تفاهم نامه در راستای اجرای فرامین مقام معظم رهبری مبنی بر تحقق شعار سال ۱۳۹۶ "اقتصاد مقاومتی: تولید - اشتغال" وسیاست های دولت تدبیر و امید، در خصوص توجه ویژه به اشتغال و کارآفرینی در شهریور ماه ۹۶ با دانشگاه صنعتی سهند منعقد شده بود.