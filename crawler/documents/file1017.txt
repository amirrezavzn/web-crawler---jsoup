حجت الاسلام محمدیان:‌ مشکلات کشور به  دست نخبگان دانشگاهی حل می شود - وزارت علوم، تحقیقات و فناوری
به گزارش روابط عمومی وزارت علوم ، حجت الاسلام والمسلمین محمدیان که در نشست تخصصی "بررسی مسائل فرهنگی مقام معظم دانشگاه ها در آغاز سال تحصیلی جدید" در اجلاس روسای دانشگاه ها، مراکز آموزش عالی و پارک های علم و فناوری سخن می گفت، اظهار داشت: مقام معظم رهبری بر حفظ روحیه انقلابی و حمایت از نیروهای انقلابی در دانشگاه ها همیشه تاکید دارند.
وی، در ادامه دوره مسئولیت روسای دانشگاه ها را فرصتی برای خدمت بیشتر و بهتر به دانشجویان و مردم ایران عنوان کرد و گفت : اگر بین امانت های جامعه درجه بندی داشته باشیم ، سنگین ترین امانت بر دوش روسای دانشگاه ها است.
حجت الاسلام محمدیان با بیان اینکه دانشگاه ها باید نرم افزاری تهیه کنند تا بتوانند به بهترین نحو با مراکز خارج از دانشگاه ارتباط برقرار کنند، گفت : همانگونه که از دانشگاه ها انتظار می رود مشکلات جامعه را حل کنند ، معضلات این مراکز علمی نیز باید به دست فرهیختگان و دانشگاهیان حل شود
وی افزود: گاهی اوقات وزنه مباحث سیاسی به قدری سنگین می شود که قدرت تصمیم گیری را از مسئولان سلب می کند .البته دانشجویان باید از درک صحیح و بالای سیاسی و فرهنگی برخوردار باشند؛ اما این مساله که همه تحلیل ها و گزینش ها با نگرش سیاسی باشد ، به بحث مفید و کاربردی بودن دانشگاه لطمه می زند.
رئیس نهاد مقام معظم رهبری در دانشگاه ها گفت: ماموریت اصلی دانشگاه ها تربیت نیروهای ماهر برای حل مشکلات کشور است و کسانی می توانند این مشکلات را حل کنند که بینش فرهنگی و سیاسی صحیحی داشته باشند و دلبسته جامعه خود باشند.
وی در پایان سخنان خودبه روسای دانشگاه ها ، مراکز آموزش عالی&nbsp; و پارک های علم و فناوری توصیه کرد: ما نسبت به همه دانشجویان مسئولیت داریم و نیروهای انقلابی در دانشگاه ها باید احساس امنیت کنند و حمایت شوند و از تجربه های مسئولان دانشگاهی برخوردار گردند.
در ادامه این نشست تخصصی، دکتر خاکی صدیق، رئیس دانشگاه صنعتی خواجه نصیر الدین طوسی در سخنانی بر خودباوری و امید به آینده و همچنین رفتار اخلاق مدارانه در بین دانشجویان و دانشگاهیان تاکید کرد و گفت: این مسائل از موضوعات مهم دانشگاه های کشور بوده و مسئولیت و رسالت جامعه دانشگاهی بویژه روسای دانشگاه هاست که به این امور مهم توجه کافی داشته باشند.
وی تاکید کرد:‌ توقع های اخلاقی فقط در مسائل علمی مطرح نیست بلکه در تمامی شئون دانشگاهی و دانشجویی، این مهم باید مورد توجه و تاکید قرار گیرد.