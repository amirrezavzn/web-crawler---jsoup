دانشگاه تبریز و دانشگاه صنعتی ملی بلاروس تفاهم نامه همکاری امضا کردند - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از دانشگاه تبریز، این تفاهم نامه درحضور دکتر سورنا ستاری، معاون علمی و فناوری رئیس جمهوری و نیز استانداری آذربایجان شرقی به منظور گسترش و توسعه همکاری‌های بین‌المللی و تحقق بخشیدن به پروژه های مشترک دانشگاهی امضا شده است.
در این تفاهم نامه طرفین بر گسترش همکاری های مشترک پژوهشی و فناوری، مبادله استادان و دانشجویان تحصیلات تکمیلی، برگزاری دوره های کوتاه مدت، انتشار مقالات مشترک علمی و پژوهشی و انجام پروژه های مشترک بین المللی توافق کردند.
همچنین بر اساس این پیمان همکاری مقرر شد یک مرکز تحقیقاتی و آموزشی نانو فناوری مشترک ایران- روسیه سفید توسط دانشکده شیمی دانشگاه تبریز و با همکاری دیگر دانشکده های طرفین در دانشگاه صنعتی ملی روسیه سفید در مینسک ایجاد شود.
این تفاهم نامه همکاری در راستای بازدید های اخیر دکترالگ درمشکین معاون علمی و استاد گروه شیمی صنعتی معدنی و استادان گروه فناوری پلیمر دانشگاه صنعتی ملی بلاروس؛ از دانشکده های شیمی و مهندسی مکانیک دانشگاه تبریز صورت گرفته است.
این تفاهم نامه همکاری به امضا دکتر محمدرضا پورمحمدی رئیس دانشگاه تبریز و دکتر الگ درمشکین معاون علمی دانشگاه صنعتی ملی بلاروس رسید.
س.س ۱۳۵۱/ ر.ب ۱۳۴۵