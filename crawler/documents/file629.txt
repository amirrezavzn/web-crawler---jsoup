دانشگاه هایی که دارای برنامه ترویج علم هستند، تشویق شوند - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر جعفر توفیقی در گردهمایی سازمان‌ها و نهادهای فعال در حوزه ترویج علم، اظهار داشت: زمانی که قانون اهداف، وظایف و تشکیلات وزارت علوم، تحقیقات و فناوری در سال ۱۳۷۹ تدوین می‌شد، ۵ محور اساسی برای این وزارتخانه در نظر گرفته شد.<
وزیر اسبق علوم، تحقیقات و فناوری، پژوهش و تولید دانش، سیاست‌های مربوط به انتشار دانش، سیاست‌های ترویج دانش، سیاست‌های تفکیک دانش و فناوری و سیاست‌های کاربست دانش و فناوری را از جمله محورهای اساسی و سیاست‌های تعیین شده در قانون برای وزارت علوم، نام برد و گفت: در سیاست‌های پژوهش و تولید دانش سیاست‌های خوبی وضع شده و در سیاست‌های انتشار دانش نیز سیاست‌های تشویقی در آیین‌نامه ارتقای استادان پیش بینی شده است.
دکترتوفیقی با اشاره به مزایای وارد شدن سیاست‌های تشویقی در آیین‌نامه ارتقای استادان دانشگاه ها و مراکز آموزش عالی، گفت: این امر موجب شده است که در حال حاضر انتشار دو درصد چاپ مقالات دنیا برعهده دانشمندان ومحققان ایرانی باشد.<
رئیس جمعیت توسعه علمی کشور، انتشار ۵۰ هزار مقاله از سوی استادان و محققان کشورمان را یکی از افتخارات نظام آموزش عالی کشور دانست و گفت: انتشار مقاله، ذات پژوهش است و در جاهایی که تقلب صورت می‌گیرد، باید جلوی آن گرفته شود؛ ولی نباید از انتشار مقالات علمی ابراز نگرانی شود.<
دکترتوفیقی در ادامه با اشاره به سیاست‌های توسعه فناوری و ضرورت تقویت آن در جامعه، افزود: در این حوزه ایجاد پارک‌های علم و فناوری و مراکز رشد مطرح شد که ایده مناسبی بود؛ چرا که فلسفه اصلی ایجاد پارک‌ها، تولید دانش‌های کسب شده در دانشگاه‌ها و تبدیل آن به فناوری است که دراین راستا، موفقیت‌های زیادی در تولید فناوری به دست آمده است و باید این راه تقویت و ادامه یابد.<
وی راه‌اندازی بیش از ۳۰۰۰ شرکت دانش‌بنیان و تولید فناوری‌های در مرز دانش را از دیگر دستاوردهای این رویکرد نام برد و ادامه داد: در خصوص ۵ سیاست تعیین شده برای وزارت علوم، در طولاین سال ها، موفقیت هایی حاصل شده است.
دکتر توفیقی با تاکید بر نقش مهم و تاثیرگذار وزارت علوم در ترویج علم، خاطرنشان کرد: ما معتقدیم نظام آموزش وپرورش کشور در حال حاضر یک نظام حافظه‌پرور است و این درحالی است که جامعه یادگیرنده، جامعه‌ای است که در معرض علم قرار می‌گیرد و می‌تواند بازتولید کند.<
وی افزود: پیشنهاد می‌شود نهادهای فعال در حوزه ترویج علم، ارتباط نزدیکی با آموزش و پرورش کشور داشته باشند.
رئیس جمعیت توسعه علمی کشور با تاکید بر اینکه فیلم‌های محدودی سراغ داریم که با محوریت تفکرو ترویج علمی ساخته شده باشد، بر ضرورت تهیه برنامه‌های اختصاصی در زمینه ترویج علم تاکید کرد.<
دکتر توفیقی، اجرای برنامه «دانشگاه‌ها و مراکز پژوهشی باز» را از جمله اقدامات موثر در ترویج علم دانست و یادآور شد: این برنامه به صورت ضعیف در حال اجرا است و نیاز به تقویت و گسترش دارد.<
وی در پایان گفت: در راستای ترویج علم پیشنهاد می شود؛ جلسات دفاع پایان‌نامه‌های دانشجویان مقاطع مختلف تحصیلی با حضور خانواده‌ها برگزار شود، چرا که حضور خانواده‌ها، یک فرصت یادگیری بوده و جامعه یادگیرنده، فرصت تولید علم را دارد.
ر.ب ۱۳۴۵/ اب ۱۳۵۱