شرکت های دانش بنیان حوزه چاپ حمایت می شوند - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر مرتضی ابراهیمی معاون پژوهشی دانشکده مهندسی پلیمر و رنگ دانشگاه صنعتی امیرکبیربا اشاره به اینکه انعقاد تفاهم نامه همکاری بین یک دانشگاه مادر مثل امیرکبیر و یک تشکل علمی فعال در عرصه صنعت چاپ یک گام مهم برای توسعه صنعت چاپ در ابعاد مختلف علمی، پژوهشی و آموزشی و همچنین کارآفرینی است.
دکتر ابراهیمی از توجه دانشگاه صنعتی امیرکبیر به مقوله دانشگاه نسل سوم و کارآفرین خبر داد و اظهار داشت: خوشحالیم که تشکل ها و بخش خصوصی در کنار دانشگاه برای توسعه کشور و ارتباط دانشگاه و صنعت نهایت همت خود را به کار گرفتند.
مهندس محمد بیطرفان، رئیس انجمن علمی فناوری چاپ با اشاره به امضای این تفاهم نامه آن را گامی ارزشمند در راستای تحقق اقتصاد مقاومتی و ارتباط یک دانشگاه صنعتی طراز اول و مطرح جهانی با صنعت راهبردی چاپ عنوان کرد و اظهار داشت: صنعت چاپ یکی از صنایع مهم دنیاست و باید علوم و فناوری این صنعت با همکاری دانشگاهها و بخش صنعت در کشور بومی شود.
وی راه اندازی انستیتو تخصصی چاپ را یکی از اهداف بلند انجمن در همکاری با دانشگاه صنعتی امیرکبیر عنوان کرد و گفت: این انستیتو زمینه ساز تربیت سرمایه های انسانی ارزشمندی خواهد شد که جهش علمی و مدیریتی را رقم خواهد زد و قادر خواهد بود بسیاری از خلاهای موجود در این صنعت را برطرف و کشورمان را با سرعت تحولات تکنولوژیکی در این صنعت همراه کند.
وی یکی از برکات این تفاهم نامه را همکاری دو طرف برای توسعه کارآفرینی و اشتغال در صنعت چاپ و ورود فارغ التحصیلان به این بخش اشتغالزا عنوان کرد و در عین حال یادآور شد: با وجود همه ظرفیت ها و توانمندی های صنعت چاپ در کشورمان، در چهار دهه گذشته با وجود توجه جهانی به صنعت چاپ هم دانشگاه و هم صنعت از توجه به توسعه همه جانبه این صنعت غافل مانده است.
غلامرضا شجاع نماینده تشکل های صنعت چاپ کشور و مدیرعامل شرکت تعاونی لیتوگرافان تهران با اشاره به اینکه امضای این تفاهم نامه یک حرکت میمون برای بدنه صنعت چاپ و مسیر ورود دانش و فناوری به بخش صنعت چاپ است گفت: صنعت چاپ نیازمند همکاری های بیشتر دانشگاه و صنعت و حمایت همه جانبه دست اندرکاران این صنعت است.
دکتر سعید پورمهدیان عضو هیات علمی دانشگاه و نایب رئیس انجمن نیز بر عدم حضور صنعت چاپ در اسناد بالادستی اشاره و بر ضرورت برداشتن گام های عملی در این راستا تاکید کرد.
مهندس سید بدرالدین احمدی عضو هیات مدیره انجمن علمی فناوری چاپ ایران و عضو هیات علمی دانشگاه تربیت مدرس، دکتر بهنام زنگی عضو هیات علمی دانشگاه تربیت مدرس و جمعی از کارشناسان و علاقه مندان به صنعت چاپ از حاضران مراسم این تفاهم نامه و از سخنرانان دیگر این برنامه بودند.
تاسیس و راه اندازی انستیتو چاپ ایران در دانشگاه صنعتی امیرکبیر، توسعه شرکت های دانش بنیان در حوزه چاپ و استقرار آنها در مرکز رشد فناوری این دانشگاه با همکاری انجمن چاپ، همکاری در زمینه بومی سازی این صنعت "های تکنولوژی " توسعه سیستم های مدیریت و فرایند برندسازی و تدوین سند جامع چاپ براساس نقشه جامعه علمی کشور و ایجاد رشته های فنی و مهندسی با گرایش چاپ از محورهای اساسی همکاری دانشگاه صنعتی امیرکبیر و انجمن علمی فناوری چاپ ایران است.