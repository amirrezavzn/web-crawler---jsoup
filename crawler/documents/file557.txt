افزایش تعامل و ارتباطات علمی و پژوهشی، محور هم‌اندیشی مشترک انجمن مهندسی شیمی ایران و رؤسای دانشکده ها - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر مجتبی شریعتی نیاسر، معاون آموزشی وزارت علوم در این نشست که با هدف بررسی ارتقای دانش فنی و افزایش ارتباط این رشته با صنعت و جامعه، روز دوشنبه ۲۴ مهرماه برگزار شد، گفت: انجمن‌های علمی باید در عرصه تصمیم‌گیری و تصمیم‌سازی ارکان نظام و جامعه و بویژه آموزش عالی، نقش‌آفرینی کنند.
وی با بیان اینکه انجمن‌های علمی باید به صورت خودجوش به عرصه‌های مختلف جامعه ورود پیدا کنند، تصریح کرد: باید بستری فراهم شود تا مسئولان عالی‌رتبه نظام، احساس نیاز به انجمن‌های علمی پیدا کنند.
<strong>تاکید دبیر انجمن مهندسی شیمی ایران بر مرجعیت علمی انجمن های علمی</strong>
دکترمحمدرضا امیدخواه، دبیر انجمن مهندسی شیمی ایران با معرفی فعالیت های این انجمن گفت: با توجه به اولویت های کشور در برقراری تعاملات و ارتباطات با جهان، انجمن مهندسی شیمی ایران توانسته است در شورای جهانی انجمن های علمی عضو شده و در انجمن آسیا- پاسیفیک نیز علاوه برعضویت، جزو هیئت مدیره این انجمن نیز باشد.
وی در ادامه افزود: انجمن مهندسی شیمی ایران برای اولین بار سعی کرده است تا نقش مرجعیتی در استانداردسازی آموزش های مهندسی شیمی ایفا کند.
وی افزود: با بازنگری سرفصل‌های آموزشی می توانیم دانشجویان این رشته را به گونه ای تربیت کنیم که برای ورود به بخش های مختلف صنعت و بازار کار آمادگی های لازم را داشته باشند.
<strong>لزوم توجه بیشتر به مدل های علمی آموزش در دانشگاه‌ها و مراکز آموزش عالی</strong>
دکتر جعفر توفیقی، وزیر اسبق علوم، تحقیقات و فناوری در این نشست با اشاره به اهمیت رویکرد علمی به آموزش گفت: باید در دانشگاههای کشور، به استفاده از مدلهای علمی مرتبط با یادگیری و آموزش توجه بیشتری شود.<
وی با تجلیل از اقدام وزارت علوم به واگذاری اختیار برنامه ریزی درسی به دانشگاههای سطح یک کشورگفت: دانشگاهها باید در این زمینه ساختار و تشکیلات خاصی را ایجاد و برنامه مشخص خود را به وزارت علوم اعلام کنند.<
وی تاکید کرد: بر اساس رویکردهای موجود در دانشگاههای معتبر دنیا، برنامه های درسی دانشگاهی باید علاوه برآموزش دانش و مهارت، به تربیت دانشجویانی با حس مسئولیت اجتماعی و تعهد نسبت به جامعه، بشریت و محیط زیست کمک کند.<
عضو هیات علمی و استاد دانشگاه تربیت مدرس افزود: اولین قدم در تربیت دانشجویانی با روحیه مسئولیت اجتماعی و کارآفرینی این است که استادان دانشگاهها، خود واجد این ویژگی‌ها باشند.
عضو انجمن مهندسی شیمی ایران با اشاره به ماموریت ها و رسالت های این انجمن گفت: باید انجمن مهندسی شیمی ایران، شاخص های استاندارد آموزش این رشته را تدوین و به دانشکده های شیمی کشور، به عنوان نظر مشورتی اعلام کند.<
<strong>تاکید برضرورت ایجاد ارتباطات بین‌المللی</strong>
دکتر وحید تقی‌خانی، عضو هیئت مدیره انجمن مهندسی شیمی ایران بر «ضرورت ایجاد ارتباطات بین‌المللی و شیوه‌های نوین آموزشی» در دانشگاهها و مراکز آموزش عالی کشور تأکید کرد.<
وی افزود: انجمن مهندسی شیمی ایران در راستای کمک به حوزه آموزش عالی کشور، فعالیت‌های بین‌المللی را آغاز کرده و یکی از راه‌هایی که به بهبود وضعیت کمک می کند، ارتباطات بین‌المللی است.<
وی با بیان اینکه انجمن مهندسی شیمی ایران، نقش محوری در جامعه مهندسی شیمی بین‌المللی ایفا می‌کند، اظهار داشت: این انجمن، هم‌اکنون عضو کمیته اجرایی شورای جهانی مهندسی شیمی و عضو کمیته بین‌المللی انجمن مهندسی شیمی آمریکا است و از سوی شورای جهانی مهندسی شیمی موظف شده، کنفدراسیون آفریقا و غرب آسیا را با محوریت انجمن مهندسی شیمی ایران تشکیل دهد.<
عضو هیئت مدیره انجمن مهندسی شیمی ایران با اشاره به همکاری انجمن مهندسی شیمی ایران با مؤسسه دخمای آلمان و مهندسی شیمی کره جنوبی تصریح کرد: این فعالیت‌های بین‌المللی در حوزه آموزش و پژوهش، به ارتقای دانشکده‌ها و مهندسی شیمی کشورمان کمک شایانی می‌کند.<
<strong>انعقاد تفاهم نامه همکاری معاونت آموزشی وزارت علوم و انجمن مهندسی شیمی ایران</strong>
در پایان نشست مشترک انجمن مهندسی شیمی ایران با روسای دانشکده های مهندسی شیمی دانشگاههای سراسر کشور، تفاهم نامه ای بین معاونت آموزشی این وزارت و انجمن مهندسی شیمی ایران امضا شد.
ارتقای سطح همفکری و همکاری بین تشکل های مردم نهاد با ستاد آموزش عالی کشور از اهداف اصلی این تفاهم نامه است.
تدوین استانداردهای آموزشی؛ شیوه های نوین آموزش، اعتبار سنجی و رتبه بندی دانشگاهها و گروههای آموزشی مهندسی شیمی کشور با همکاری مشترک انجمن و گروه تخصصی مهندسی شیمی شورای برنامه ریزی آموزش عالی و با نظارت معاونت آموزشی وزارت علوم از مفاد این تفاهم نامه است.
این تفاهم نامه مشترک به امضای دکتر مجتبی شریعتی نیاسر، معاون آموزشی وزارت علوم و مهندس عباس موسوی راه پیما، رئیس انجمن مهندسی شیمی ایران رسید و بین طرفین مبادله شد.م. ع ۱۳۶۰/ اب .۱۳۵۱