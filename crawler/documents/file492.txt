"پیاده سازی آمایش آموزش عالی"و"ارتقای ۱۰دانشگاه و پژوهشگاه در تراز جهانی" - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر مجتبی شریعتی نیاسر که روز دوشنبه در یک نشست خبری با خبرنگاران گفت و گو می کرد، درباره «ارتقای ۵ دانشگاه و ۵ پژوهشگاه به تراز جهانی» اظهار داشت: پس از ابلاغ این طرح در اردیبهشت ماه سال ۱۳۹۵ به وزارت علوم، به کلیه دانشگاه‌ها و مراکز آموزش عالی و پژوهشی اعلام شد تا در صورت آمادگی، برنامه‌های خود را ارسال کنند.
وی افزود: در این راستا ۲۳ دانشگاه و ۱۷ پژوهشگاه برنامه‌های خود را ارائه و ستادی در این زمینه تشکیل شد و این برنامه ها را مورد بررسی قرار داد و در نهایت ۱۶ دانشگاه و ۹ پژوهشگاه انتخاب شدند.
معاون آموزشی وزیر علوم گفت: دانشگاه‌های الزهرا (س)، تهران، صنعتی امیرکبیر، اصفهان، صنعتی شریف، شیراز، تربیت مدرس، فردوسی مشهد، صنعتی اصفهان، علم و صنعت ایران، تبریز، شهیدبهشتی، تحصیلات تکمیلی علوم پایه زنجان، صنعتی خواجه نصیرالدین طوسی، علامه طباطبایی و خوارزمی و همچنین موسسه پژوهشی علوم و فناوری رنگ، پژوهشگاه بین المللی زلزله‌شناسی و مهندسی زلزله، پژوهشگاه پلیمر و پتروشیمی، پژوهشگاه دانش‌های بنیادی، پژوهشگاه مهندسی ژنتیک و زیست فناوری، پژوهشگاه شیمی و مهندسی شیمی ایران، پژوهشگاه مواد و انرژی، پژوهشگاه هوا و فضا و پژوهشگاه علوم انسانی و مطالعات فرهنگی، دانشگاه‌ها و مراکز پژوهشی منتخب مرحله نخست ارتقای ۵ دانشگاه و ۵ پژوهشگاه به تراز جهانی را تشکیل می‌دهند.
دکتر شریعتی نیاسر افزود: این طرح از مهم‌ترین طرح‌هایی است که می‌تواند آینده آموزش عالی را در سطح جهانی مطرح کند و به زودی در جلسه‌ای با حضور شخصیت‌های مؤثر در این حوزه، نتایج اقدامات این طرح بررسی و قرارداد اجرایی ورود مراکز آموزش عالی منتخب برای رسیدن به تراز جهانی به طور رسمی امضا و مبادله خواهد شد.
دکتر شریعتی نیاسرهمچنین، اجرایی کردن سند آمایش آموزش عالی را از مهم‌ترین برنامه‌های وزارت علوم در حوزه آموزشی عنوان کرد و گفت: در این راستا نظام آموزش عالی کشور به ۱۰ منطقه تقسیم شده است و طرح مدیریت منطقه‌ای با هدف تمرکززدایی از بخش ستادی آموزش عالی و هم‌افزایی در مناطق ۱۰ گانه، تدوین شده و به زودی ابلاغ می‌شود.
وی به طرح ساماندهی مؤسسات آموزش عالی اشاره و تصریح کرد: در این طرح، با هدف ارتقای کیفی، مؤسسات آموزش عالی به دو دسته توسعه یافته و در حال توسعه تقسیم شده‌اند که مؤسسات در حال توسعه باید مورد حمایت ویژه قرار گیرند تا در حوزه عملکردی، سطح کیفی آنها افزایش یابد.
معاون آموزشی وزیر علوم، ارتقای کیفیت علمی را از محورهای سند آمایش آموزش عالی دانست و افزود: در این راستا نظام رتبه‌بندی بومی (unirank)< ، تدوین و طراحی شده و بر اساس این نظام، مراکز غیرانتفاعی و مراکز دولتی سطح‌بندی شده‌اند و گزارش آن به مراجع بالاتر از جمله شورای اسلامی شدن دانشگاه‌ها ارائه شده و سایر زیرنظام‌ها نیز در این نظام رتبه‌بندی مورد بررسی قرار خواهند گرفت.
وی درخصوص مأموریت‌گرا کردن مؤسسات آموزش عالی خاطرنشان کرد: باور ما بر این است که مراکز آموزش عالی نباید خود را مستعد هر کاری بدانند؛ آنها باید مأموریت ویژه خود را داشته باشند.
دکتر شریعتی نیاسر به یکپارچه سازی نظام پذیرش و سنجش آموزش عالی اشاره کرد و گفت: این مأموریت از طریق شکل‌گیری شورای سنجش و پذیرش دانشجو دنبال می‌شود و در این خصوص برنامه‌هایی مدون شده است تا نظام یکپارچه پذیرش دانشجو را در مراکز آموزش عالی پیاده‌سازی کنیم.
معاون آموزشی وزارت علوم درخصوص تدوین نظام جامع آموزش‌های مهارتی اظهار داشت: ستاد این طرح با حضور رؤسای دانشگاه‌های جامع علمی کاربردی، فنی و حرفه‌ای، رئیس سازمان آموزش‌های فنی و حرفه‌ای و وزارت آموزش و پرورش تشکیل شده و امیدواریم طرح یکپارچه سازی آموزش‌های مهارتی را بتوانیم عملیاتی کرده و در راستای آموزش‌های مهارتی و توسعه تفکر کارآفرینی در دانش‌آموختگان، گام‌های مؤثرتری برداریم.
وی به ارتقای سطح اشتغال‌پذیری دوره‌های آموزشی اشاره کرد و افزود: در این خصوص ۳ کارگروه در وزارت علوم با حضور نمایندگان حوزه‌های ذیربط، کارگروهی دیگر با محوریت سازمان برنامه و بودجه و همچنین در وزارت کار، تعاون و رفاه اجتماعی تشکیل شده تا بحث اشتغال‌زایی و ارتباط هدفمند بین تحصیل و اشتغال را پیگیری کنند.
دکتر شریعتی نیاسر، حذف آزمون سراسری را از سیاست‌های جدی وزارت علوم دانست و گفت: بر این باوریم که آزمون سراسری باید از نظام آموزش عالی حذف شود و این امر فرآیندی است که با هماهنگی دستگاه‌های ذیربط از جمله مجلس شورای اسلامی و وزارت آموزش و پرورش میسر می‌شود.
وی عنوان کرد: انتظار داریم با همکاری مشترک با وزارت آموزش و پرورش بتوانیم کنکور را برای دیپلمه‌ها و متقاضیان ورود به مقطع کارشناسی دانشگاه‌ها و همچنین با همکاری مجلس شورای اسلامی، آزمون مقطع تحصیلات تکمیلی را به طور کامل حذف کنیم.
معاون آموزشی وزیر علوم به بحث تفویض اختیار به دانشگاه‌ها اشاره کرد و گفت: در برنامه جدیدی که تدوین شده و امیدواریم تا پایان سال ۱۳۹۶ به دانشگاه‌ها ابلاغ شود، بسیاری از مفاد و ضوابط آیین‌نامه‌های آموزشی در مقاطع کارشناسی، کارشناسی ارشد و دکترا به دانشگاه‌ها واگذار خواهد شد.
وی افزود: بر اساس این سیاست، دانشگاه‌های مطرح که از قدمت و سابقه بیشتری برخوردار هستند این اختیار را خواهند داشت که در بسیاری از بخش‌های آئین‌نامه های آموزشی، رأسا تصمیم‌گیری کنند و این تصمیم‌گیری‌ها باید در مراجع قانونی دانشگاه به تصویب برسد تا اعمال سلیقه فردی در آن انجام نشود.
ل.م ۵۴/ ا. ب ۵۱
&nbsp;
&nbsp;