ایجاد ۳۰ هزار شغل در حوزه فناوری در سال جاری - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از پارک علم و فناوری استان یزد، مدیرکل دفتر سیاستگذاری و برنامه ریزی امور فناوری وزارت علوم، به تشریح سیاست‌ها و برنامه‌های این وزارت در حوزه علم و فناوری پرداخت و جدی‌تر شدن حرکت‌های علمی در کشور و پرداختن به برنامه‌های کیفی به جای برنامه‌های کمی را از مزیت برنامه‌ها و سیاست‌های جدید وزارت علوم دانست.
وی برضرورت توجه کافی به بخش فناوری در دانشگاه‌ها و مراکز آموزش عالی اشاره و تأکید کرد: پژوهش‌های دانشگاه‌ها و مراکز آموزش عالی، بایستی با هدف رفع نیازهای جامعه، بازار کار و صنعت انجام شوند.
دکتر خسرو پیری در بخش دیگری از سخنان خود با اشاره به اهداف ایجاد دفتر سیاست‌گذاری و برنامه‌ریزی امور فناوری وزارت علوم، ایجاد مراکز فناوری تخصصی به منظور ارتباط بیشتر با صنعت را یکی از ماموریت‌های این دفتر دانست و توسعه تعداد پارک‌های علم و فناوری از تعداد ۳۶ پارک در سال ۱۳۹۳ به ۴۲ پارک علم و فناوری در سال ۱۳۹۶ را بخشی از اقدامات انجام شده در این حوزه عنوان کرد.
وی با اشاره به اینکه توسعه پارک‌های علم و فناوری تخصصی با همکاری بخش خصوصی و دستگاه‌های اجرایی از دیگر ماموریت های این دفتر بود، گفت: در این راستا مراکز نوآوری و مراکز رشد واحدهای فناور از تعداد ۱۵۴ مرکز در سال ۹۳ به ۱۸۶ مرکز در سال جاری رسیده است.
مدیرکل دفتر سیاستگذاری و برنامه‌ریزی امور فناوری وزارت علوم، همچنین ایجاد دانشگاه کارآفرین، آمایش فناوری و برنامه راهبردی پنج ساله را از برنامه ریزی‌ها و سیاست‌های ملی فناوری در این دفتر عنوان کرد و افزود: تهیه شاخص‌های کلان ارزیابی پارک‌های علم و فناوری و مراکز رشد کشور، تدوین سند آمایش فناوری و تهیه نقشه راه فناوری از اقدامات مدنظر این دفتر در برنامه آمایش فناوری است.
وی بر ضرورت همکاری بین دانشگاه‌ها و پارک‌های علم و فناوری تأکید کرد و ارائه شاخص‌های ورودی فرآیندی و خروجی مربوط به دانشگاه کارآفرین و تدوین مدل همکاری پارک‌های علم و فناوری با دانشگاه‌ها را از سرفصل‌های برنامه ایجاد دانشگاه کارآفرین در کشور برشمرد.
ل.م ۵۴/ ا.ب ۵۱