"فلامکی" استاد مرمت و هویت اسلامی و ایرانی ماست - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از دبیرخانه نهمین جشنواره بین المللی فارابی، در این مراسم شاگردان، همکاران و دوستان استاد فلامکی حاضر شدند و با قدردانی از فعالیت‌های علمی و فرهنگی وی، جایگاه منحصر به فرد این استاد بزرگ حوزه معماری و مرمت را گرامی داشتند.
در ابتدای این مراسم، دکتر حسین میرزایی، رئیس پژوهشکده مطالعات فرهنگی و اجتماعی و رئیس دبیرخانه جشنواره بین‌المللی فارابی، با اظهار خرسندی از فراهم شدن شرایط قدردانی از این استاد فرهیخته گفت: نگاه چندساحتی و بین رشته ای استاد فلامکی از ویژگی‌های بارز ایشان است. نگاه اجمالی به آثار استاد نشان می‌دهد که ایشان در حوزه‌های مختلف موسیقی، معماری، مرمت، ادبیات و... کارهای ویژه انجام داده‌اند.
وی افزود: استاد فلامکی استاد مرمت هویت ماست. در مرمت بناهای زیادی در کشور سهم بر عهده داشته و هویت اسلامی و ایرانی به جای مانده و میراث گذشتگان مان را که هر روز دچار اضمحلال است، برای ما حفظ کرده است.
وی با اشاره به سخن جلال آل احمد مبنی بر اینکه مشاطه‌ها ظهور و بروز دارند، تاکید کرد: در چنین شرایطی ارزش استاد فلامکی برای ما بیشتر روشن می‌شود و اگر اصالتی داشته باشد می‌توان به آن افتخار کنیم وعصر جدید به تعبیر رابرتسون عصر جهانی -محلی شدن است و اینجاست که می‌توان بر اساس حفظ اصالتها و سرمایه های تاریخی وفرهنگی به حساب آمد و توریسم جذب کرد.
در ادامه جلسه، دکتر پیروز حناچی، معاون فنی و عمرانی شهرداری تهران، با تاکید بر حسن انتخاب دبیرخانه جشنواره فارابی با اشاره به خاطره‌ای از دوران دانشجویی گفت: من شاگرد استاد فلامکی بوده‌ام و بزرگ ترین درس ایشان به ما این بود که هیچ گاه اسیر جو عمومی نشویم و استاد به ما جرات دادند تا مسئله‌های پذیرفته شده را به تشکیک بکشیم و جرات نقد ایشان همیشه ارزشمند بوده است.
وی با اشاره به کتاب‌های استاد فلامکی در اوایل دهه ۶۰ به عنوان تنها کتاب‌های نگاشته شده توسط استادان در حوزه معماری و شهرسازی در دانشکده هنرهای زیبای دانشگاه تهران تاکید کرد: ارتباط بین شهر اتوپیایی فارابی و وضعیت جامعه از خصیصه‌های نوشته‌های دکتر فلامکی است. ایشان همیشه همه را به نوشتن و مکتوب کردن انتقادات هدایت می‌کردند و شاید امروز اگز محصولی در این حوزه داریم، قدم‌های اولیه آن را استاد فلامکی برداشته‌اند.
دکتر طالبیان معاون میراث فرهنگی سازمان میراث فرهنگی واز شاگردان استاد فلامکی نیزاز نیم قرن تلاش علمی ایشان تقدیرکرده و خاطرات از وی بیان کرد.
در ادامه این مراسم، دکتر حسین ابراهیم‌آبادی، سرپرست مرکز نشر دانشگاهی، در سخنانی ضمن تقدیر از دبیرخانه جشنواره بین المللی فارابی برای برگزاری این مراسم بزرگداشت گفت: اندیشه‌ورزان حوزه فرهنگ را در دبیرخانه جشنواره ارج می‌نهیم و این نشست از آنجایی برای آقای فلامکی برگزار شده است که به میراث فرهنگی، تمدنی و ادبی ما کمک می‌کند تا پویایی خود را از دست ندهد و به نسل‌های بعدی سپرده شود.
وی افزود: استاد فلامکی عمر خود را گذاشته است تا به عبارتی معماری فرهنگی انجام دهد. نگاه فرهنگی به حوزه معماری، حیات مجدد به آن دادن است و آن را ارزشمند می‌کند و امیدواریم که بتوانیم از این تلاش‌ها استفاده کنیم.
وی با اشاره به میان‌رشته‌ای بودن کارهای استاد فلامکی افزود: به نمایندگی از نهاد دانشگاه به عنوان مرکز نشر دانشگاهی آماده‌ایم تا آثاری که آنچه زمینه‌های پیوند معماری مشرق و مغرب را نشان می‌دهد با افتخار منتشر کنیم. امیدواریم که این جلسه به پایداری میراث فرهنگی توسط ایشان کمک کند.
دکتر محمدمنصور فلامکی دراین نشست ضمن تشکر از دبیرخانه جشنواره فارابی با اشاره به آموزه‌های ادبیات فارسی به ویژه نظامی گنجوی اظهار کرد: هزاران بیت وجود دارد که به انسان جرات می‌دهد تا بیاندیشد و از راز و رمزها سخن بگوید. اگر معمارانه به مسئله نگاه کنیم، گذارنده راز و رمزها شما را به یک محفل یگانه می‌برد و ظرافت‌های موجود در فرهنگ دیده می‌شود. اما پرسش اینجاست که ادبیات راهی برای فهم راز و رمز معماری ماست یا اینکه معماری راه فهم ادبیات است.
وی با بیان اینکه هر انسانی با تعمق در این پرسش می‌تواند پاسخ‌های بیشتر و بهتری ارائه کند، گفت: باید معمارانه مسئله را درک کنیم و به شاخصه‌هایی بپردازیم که معماری را از اروپا جدا می‌کند. آنچه امروز داریم از میان سخنان گذشتگان ماست و زمینه این معناها در فرهنگ ماست که در ادبیات ما وجود داشته است.
دکتر فلامکی افزود: ایرانی‌ها به زمان می‌اندیشند و تمام نقاط میانی پدیده‌ها طعم زمان را زنده نگه داشته‌اند. این نگرش به زمان تنها در آثار گذشتگان نبوده است و می‌توانستیم به شکل دیگری زمان را درک کنیم.
وی با اشاره به آثار مکتوب خود یادآور شد: ما معماران می‌توانستیم برای فهم معماری خود از ادبیات منظوم کمک بگیریم. ادبیات منظوم ما کمک می‌کند تا معماری را دریابیم. فضای معنایی فهم معماری ادبیات را زمینه قرار می‌دهد و ما برای کاوش به متن‌ها رفته‌ایم تا بدانیم فضا چگونه تعریف می‌شود. این سخن معماران بود تا من بفهمم که کاغذهایی که نوشته‌ام بیهوده نبوده‌اند.
درپایان این نشست، از سوی دبیرخانه جشنواره بین‌المللی فارابی از دکتر فلامکی به عنوان عضو دو دوره گروه هنر این جشنواره و هم‌چنین از طرف پردیس هنرهای زیبای دانشگاه تهران، انجمن آثار و مفاخر فرهنگی و سازمان میراث فرهنگی با اهدای هدایا و لوح تقدیر، از بیش از نیم قرن تلاش دکتر فلامکی در حوزه معماری و مرمت قدردانی و تجلیل شد.
&nbsp;
&nbsp;