راه‌اندازی و بهره‌برداری از نخستین دستگاه نمونه‌بردار غلات در استان چهارمحال و بختیاری - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از پارک علم و فناوری چهارمحال و بختیاری، این محصول توسط مهندسان جوان استان و با حمایت‌های پارک علم و فناوری از جمله پرداخت تسهیلات بدون بهره و ایجاد امکانات سخت‌افزاری در مجتمع کارگاهی پارک علم و فناوری ساخته شد.
رئیس پارک علم و فناوری استان چهارمحال و بختیاری، درباره ویژگی‌های دستگاه نمونه‌بردار غلات گفت: این شرکت در کمتر از یک‌سال توانست ایده خود را تجاری‌سازی کرده و مجوزهای قانونی و استانداردهای لازم را کسب کند.
به گفته دکتر اسماعیل پیرعلی دستگاه نمونه‌بردار غلات به صورت کاملاً اتوماتیک، کار نمونه‌برداری را انجام می دهد و نمونه را از وسیله نقلیه که به صورت تصادفی انتخاب می‌شود و بدون دخالت دست و بدون کم و کاستی به محل تعیین شده انتقال می‌دهد.
وی با بیان اینکه این سیستم دارای قدرت و کیفیت بسیار بالا نسبت به نمونه‌برداری دستی است، افزود: زمان نمونه‌برداری برای هر نمونه ۱ دقیقه است که در نمونه‌برداری دستی، این زمان بیست برابر است.
رئیس پارک علم و فناوری چهارمحال و بختیاری اظهار امیدواری کرد با نصب و راه‌اندازی این دستگاه دیگر شاهد صفوف طولانی کامیون‌های گندم در سیلوها نخواهیم بود.
ل.م. ۵۴/ ع.ع ۵۷