آمادگی همکاری پارک‌های علم و فناوری برای رفع نیازهای فناورانه شرکت ملی صنایع مس ایران - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر پیری در این دیدار که در محل این وزارتخانه برگزار شد، به تاریخچه فعالیت پارک‌های علم و فناوری اشاره کرد و گفت: نقش و جایگاه پارک‌های علم و فناوری در خودکفایی کشور و تحقق اقتصاد دانش‌بنیان و اقتصاد مقاومتی مهم است.
وی برای همکاری بیشتر اداره کل دفتر برنامه‌ریزی امور فناوری وزارت علوم با شرکت ملی صنایع مس ایران، پیشنهاد انعقاد تفاهم‌نامه همکاری بین طرفین در حوزه‌های اکتشاف، استخراج و فرآوری محصول کرد.
دکتر پیری تصریح کرد: موضوعات محوری این تفاهم‌نامه می‌تواند درخصوص برگزاری استارت آپ‌های تخصصی در حوزه مس، ایجاد مراکز نوآوری، همکاری جهت رفع نیاز کالاها، قطعات و خدمات فنی مهندسی و نرم‌افزاری در حوزه‌های اکتشاف، استخراج، فرآوری و ذوب، ساخت و تامین قطعات و تجهیزات و همچنین محیط زیست و انرژی باشد.
در ادامه این نشست مهندس حسنی، مدیر عامل شرکت مس منطقه کرمان و عضو هیئت مدیره شرکت ملی صنایع مس ایران، به نیازهای شرکت‌های وابسته به صنایع مس ایران در حوزه‌های اکتشاف، استخراج و فرآوری مس اشاره کرد و خواستار همکاری و ارتباط با دانشگاه‌ها، مراکز پژوهشی و پارک‌های علم و فناوری به منظور رفع نیازهای فناورانه و نوآورانه این شرکت‌ها شد.
ل.م. ۱۳۵۴/ ا.ب. ۱۳۵۱