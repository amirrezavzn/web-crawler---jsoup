دکتر غلامی: تحوّل در آموزش عالی بدون حمایت مجلس شورای اسلامی ممکن نیست - وزارت علوم، تحقیقات و فناوری
به گزارش اداره کل روابط عمومی وزارت علوم، در این هم اندیشی که دوشنبه شب با حضور وزیر علوم، نمایندگان مجلس شورای اسلامی عضو هیات علمی و معاونان وزارت علوم در محل این وزارت برگزارشد، دکتر غلامی به تشریح برخی از برنامه های خود در حوزه آموزش عالی پرداخت و نمایندگان حاضر در نشست نیز دیدگاههای خود در این زمینه را بیان کردند.
وزیر علوم در آغاز سخنان خود، ضمن ابراز همدردی با داغدیدگان حادثه زمین لرزه در منطقه مرزی ایران و عراق؛ کمک به مصدومان و تمامی بازماندگان این حادثه را وظیفه همه آحاد ملت دانست و گفت: به دانشگاههای منطقه زلزله زده توصیه شده است از تمام توان و امکانات علمی و اجرایی خود برای امداد رسانی استفاده کنند.
دکتر غلامی با تاکید بر اجرایی کردن برنامه پیشنهادی خود به مجلس شورای اسلامی گفت: تمام مفاد این برنامه منطبق با اسناد و قوانین بالادستی مانند نقشه جامع علمی کشور و برنامه ششم توسعه تنظیم و تدوین شده است و ما به عنوان دستگاه اجرایی مکلف به اجرای این قوانین هستیم.
وی افزود: کیفیت بخشی به آموزش و پژوهش از اولویت بالایی در برنامه های وزارت علوم برخوردار است که در این راستا باید شیوه های نوین آموزش را بکار بگیریم و تجهیزات و زیرساخت های پژوهش و فناوری را تقویت کنیم.
وزیر علوم اظهار داشت: عموماً اعضای هیات علمی دانشگاههای کشور از توانایی علمی خوبی برخوردار هستند، زیرا در سالهای اخیر شاهد پیاده شدن نظام جذب اعضای هیات علمی بودیم که در فرایندهای شفاف و مشخصی سعی کرده است بهترین و توانمندترین داوطلبان تحصیل کرده را وارد دستگاه آموزش عالی کند.
وی همچنین به جایگاه والای ایران از نظر تولیدات علمی در جهان و منطقه و نیز تعداد زیاد اعضای هیات علمی شاخص که در فهرست برترین های جهان هستند؛ اشاره و تصریح کرد: باید با کمک دولت محترم و مجلس شورای اسلامی، در سریع ترین زمان ممکن تجهیزات پژوهشی را به‌روز کنیم، چرا که کمبود امکانات پژوهشی و روزآمد نبودن آن، در آموزش، پژوهش و همچنین توانمندسازی مطلوب دانش آموختگان تاثیرمخربی برجای می گذارد.
دکتر غلامی افزود: ساماندهی و تقویت مراکز آموزش عالی کوچک در نقاط مختلف کشور می تواند به توسعه استانی و ایجاد امید و انگیزه در استانها کمک کند.
وزیر علوم با اشاره به اینکه برخی از مراکز آموزش عالی دانشگاهی در شهرستانها حتی ردیف بودجه مستقل نیز ندارند، گفت: توجه ویژه استانداران و متولیان مرتبط می تواند به رفع مشکلات مراکز دانشگاهی شهرستانی کمک کند.
دکتر غلامی با تاکید بر لزوم جذب دانشجوی خارجی گفت: در سالهای اخیر، همکاری های علمی بین المللی دانشگاهها رشد خوبی داشته است ولی باید در بخش انجام پروژه‌های مشترک بین المللی با دانشگاهها و موسسات معتبر و جذب دانشجویان خارجی فعالیت های بیشتری انجام شود.
وی اظهار داشت: حتماً باید پارک های علم و فناوری تقویت شوند چرا که تبدیل ایده به محصول و ایجاد شرکت های دانش بنیان و کار آفرین از طریق این مراکز صورت می گیرد.
دکتر غلامی گفت: تقویت ارتباط دانشگاهها با صنعت و مراکز اجرایی کشور امری ضروری به نظر می رسد؛ چرا که برخی از مشکلات و چالش های مهم کشور صرفاً با همکاری مشترک دانشگاهها و مراکز اجرایی حل خواهد شد.
در ادامه این نشست، نمایندگان مجلس شورای اسلامی به بیان دیدگاهها و نظرهای خود پرداختند که «تقویت معیشت اعضای هیات علمی و کارکنان دانشگاهها»، «ضرورت توسعه کیفی آموزش عالی به جای توسعه صرف کمّی»، «ساماندهی پذیرش دانشجو در مقطع تحصیلات تکمیلی بویژه دکتری و تناسب سازی آن با بازار کار»، «استفاده مطلوب از ظرفیت خیّرین آموزش عالی»، «تقویت کرامت انسانی، احترام به افکار و اندیشه ها و هویت مستقل استاد و دانشجو در دانشگاهها و مراکز آموزش عالی»، «لزوم جهت دهی به فعالیت های علمی و پژوهشی اعضای هیات علمی به سمت حل مشکلات و معضلات اساسی کشور به جای تولید صرف مقاله و کتاب»، «جدی گرفتن فرصت های مطالعاتی در صنایع داخل کشور در کنار فرصت های مطالعاتی در خارج از کشور» و «پیداکردن راهکاری برای کمک مالی به دانشجویان دکترا» و «تقویت ارتباط دانشگاهها با صنعت و جامعه» از اهم موارد مورد تاکید نمایندگان مجلس شورای اسلامی در این نشست بود. م.ع ۱۳۶۰ / ع.ع ۱۳۵۱