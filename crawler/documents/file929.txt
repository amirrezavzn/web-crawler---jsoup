لزوم ارتقای همکاری های علمی ، فرهنگی میان ایران و یونسکو - وزارت علوم، تحقیقات و فناوری
به گزارش اداره کل روابط عمومی وزارت علوم، دکترمجتبی شریعتی نیاسر که برای شرکت در سی و نهمین اجلاس کنفرانس عمومی یونسکو در پاریس به سر می برد، در این دیدار به بیان تجربه های ارزنده و پیشرفت های چشمگیر جمهوری اسلامی ایران بویژه در حوزه آموزش پرداخت و بر آمادگی کشورمان در زمینه تبادل این تجربه ها با سایر کشورهای جهان بویژه از مسیر یونسکو تاکید کرد.<
وی در بخش دیگری از سخنان خود به اهمیت آموزش اشاره کرد و آن را به لحاظ تربیت نیروهای انسانی کارآمد و اخلاق مند برای آینده جامعه، حتی مهم تر از آموزش عالی دانست.<
دکتر شریعتی نیاسر در ادامه با اشاره به اینکه در حال حاضر در جمهوری اسلامی ایران تعداد چهار و نیم میلیون دانشجو و بیش از هشتاد هزار نفر هیات علمی به فعالیت های علمی و آموزشی اشتغال دارند، اظهار داشت: بیش از ۵۵ هزار دانشجوی خارجی و حدود ۹۰۰ هزار دانش آموز افغانی در ایران در حال تحصیل هستند که این موضوع در میان کلیه کشورهای جهان پدیده ای منحصر به فرد است.<
وی همچنین افزود: برنامه جامع ده ساله آموزش کشور تحت عنوان آمایش آموزش عالی که حاصل کار تعداد زیادی از استادان و کارشناسان این حوزه می باشد، در حال اجراست و می تواند به عنوان الگویی برای برنامه ریزی کشورهای منطقه در حوزه آموزش مورد بهره-برداری قرار گیرد.<
معاون آموزشی وزیر علوم، تحقیقات و فناوری در پایان با تاکید بر نقش به سزایی که دفتر منطقه ای یونسکو در تهران می تواند در ارتقای همکاری های موجود میان جمهوری اسلامی ایران و یونسکو ایفا کند، بر لزوم تقویت این مرکز تاکید کرد.<
دکتر شریعتی افزود: جمهری اسلامی ایران آمادگی دارد در راستای همکاری های مشترک تعدادی بورس تحصیلی از طریق دفتر منطقه ای یونسکو در تهران، به متقاضیان واجد شرایط در کشورهای محروم اعطا کند.<
کیان تانگ، معاون آموزش یونسکو دراین دیدار نیز بر ضرورت ارتقای همکاری های یونسکو و جمهوری اسلامی ایران به عنوان یکی از کشورهای پیشرو در حوزه آموزش عالی تاکید و تصریح کرد: اهداف بین المللی در حوزه آموزش به عنوان اصول و رهنمودهای کلی مطرح بوده و هر یک از کشورهای عضو می توانند با در نظر گرفتن استراتژی های ملی و شرایط داخلی خود، از این اصول کلی بهره مند شوند و لذا اعتقاد داریم در یونسکو هیچ برنامه ای را نباید به کشورها تحمیل کرد.<
وی افزود: از پیشرفت های ایران در حوزه های مرتبط با آموزش مطلع هستیم و لذا تجربیات ایران برای کشورهایی که در عرصه آموزش، عقب افتاده هستند، قابل استفاده است و یونسکو نیز آمادگی دارد در انتقال این تجربیات از ایران به سایر کشورهای عضو همکاری کند.<