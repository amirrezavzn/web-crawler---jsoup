"جشنواره ملی حرکت" ۴ تا ۷ دی ماه در دانشگاه رازی کرمانشاه برگزار می شود - وزارت علوم، تحقیقات و فناوری
به گزارش اداره کل روابط عمومی وزارت علوم، در نشست بررسی برگزاری جشنواره ملی حرکت، دکتر میرزایی، با اشاره به فعالیت های گسترده و متنوع انجمن های علمی دانشجویی، بر تقویت فعالیت های علمی دانشجویی، مشارکت فعال دانشجویان و استفاده از ظرفیت های جشنواره حرکت برای ایجاد فضایی پرنشاط و انگیزه بخش در دانشگاه ها تاکید کرد.
در ادامه، فضل الله ایرجی، مدیرکل فرهنگی و اجتماعی وزارت علوم با اشاره به روند برگزاری جشنواره حرکت، ویژگی های خاص آن در این دوره و استقبال کم نظیر دانشگاه ها و دانشجویان، بر برگزاری باشکوه این جشنواره به عنوان بزرگ ترین رویداد علمی دانشجویی تاکید کرد.
وی با اشاره به حمایت اداره کل فرهنگی و اجتماعی از انجمن ها و اتحادیه های علمی دانشجویی اظهار داشت: حمایت از تشکل های علمی در سال های اخیر به صورت ویژه انجام شده و ما مصمم هستیم این روند ادامه پیدا کند.
دکتر معصوم پور، مدیر اجتماعی دانشگاه رازی کرمانشاه و دبیر اجرایی دهمین جشنواره ملّی حرکت نیز در این نشست با ارائه گزارشی از اقدامات انجام شده در دانشگاه رازی برای برگزاری جشنواره حرکت اظهار داشت: دانشگاه رازی و دبیرخانه اجرایی آمادگی کامل برای برگزاری جشنواره را داشت، اما متاسفانه وقوع زلزله شرایط را برای برگزاری آن با مشکل مواجه کرد.
وی افزود: دانشگاه رازی کرمانشاه آمادگی کامل دارد تا پذیرای مهمانان جشنواره حرکت و برگزاری آن باشد.
&nbsp;