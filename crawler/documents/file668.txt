حمایت از دانشجویان کارآفرین و ایده‌های خلاقانه؛ اولویت صندوق رفاه - وزارت علوم، تحقیقات و فناوری
به گزارش اداره کل روابط عمومی وزارت علوم، ذوالفقار یزدان‌مهر روز چهارشنبه در بیست و ششمین نشست رؤسای پارک‌های علم و فناوری سراسر کشور تأکید کرد: در راستای اولویت‌ها و اهداف صندوق رفاه دانشجویان، با شیوه‌هایی چون مشارکت مالی و اعطای تسهیلات با سود حداقلی از کارگاه‌های مهارت‌محور، تولیدگرا و کارآفرین و تجاری‌سازی ایده‌ها، توسعه کارآفرینی و تقویت مراکز رشد و نوآوری حمایت می‌کنیم.
وی اظهار داشت: ظرفیت‌‌های عظیم فناوری و دانش روز موجود در شرکت‌های دانش‌بنیان و پارک‌های علم و فناوری، می‌توانند مسیر توسعه کشور را تسریع کرده و توسعه‌ای متوازن ایجاد کنند.
یزدان‌مهر مأموریت صندوق رفاه دانشجویان را ارتقای خدمات‌رسانی توأم با کرامت انسانی به دانشجویان دانست و افزود: هم‌اکنون ۲۱ نوع تسهیلات به دانشجویان عرضه می‌شود که خوشبختانه با جهشی که در دو سال اخیر ایجاد شده، این پوشش به صورت ۱۰۰ درصدی است. همچنین وام‌ها از ۲۵ درصد تا ۵۰۰ درصد افزایش یافته است.
رئیس صندوق رفاه دانشجویان با اشاره به حمایت ویژه این صندوق از دانشجویان دکترا تصریح کرد: کلیه دانشجویان دکترای روزانه غیربورسیه، ماهیانه ۷۰۰ هزار تومان تسهیلات دریافت می‌کنند که ۲ سال پس از فارغ‌التحصیلی و در اقساط ۶۰ ماهه بازپرداخت خواهند کرد.
وی خاطرنشان کرد: به پایان‌نامه دانشجویان دکترا نیز در قالب وام ضروری به هر دانشجو ۳ میلیون تومان وام پرداخت می‌شود که از ابتدای سال جاری حدود ۲۷ میلیارد تومان تسهیلات به این دانشجویان پرداخت شده و آنان نیز ۲ سال پس از فارغ‌التحصیلی و در اقساط ۶۰ ماهه به صورت قرض‌الحسنه بازپرداخت می‌‌کنند.
یزدان مهر در ادامه به تدوین سند راهبردی و کاربردی این صندوق اشاره کرد و افزود: در این سند دو حوزه فعالیت تسهیلات به دانشجویان و سرمایه‌گذاری پیش‌بینی شده است.
وی درخصوص امکان سرمایه‌گذاری صندوق رفاه دانشجویان در قالب مشارکت گفت: ظرفیت سرمایه‌گذاری در طرح‌های دارای توجیه اقتصادی نیز از طریق کمیسیون سرمایه‌گذاری این صندوق فراهم است و این صندوق آمادگی دارد در مواردی که کارگاه یا شرکت‌های دانش بنیان و یا شرکت‌های مستقر در مراکز رشد دانشگاه‌ها و پارک‌های علم و فناوری، متقاضی مشارکت در اجرای طرح خود باشند، بویژه در مواردی که حاصل طرح‌ها تأمین کننده نیازهای آموزشی و رفاهی وزارت علوم، تحقیقات و فناوری باشد در حوزه سرمایه‌گذاری و تأمین و یا توسعه بازار همکاری کند.
یزدان‌مهر افزود: صندوق رفاه دانشجویان بر اساس مصوبات، اختیار دارد تا ۴۹ درصد سهامدار شرکت‌های دانش‌بنیان باشد و یا با شرکت‌های دانش بنیان مشارکت مالی داشته باشد.
وی افزود: به منظور حمایت از «دانشجویان کارآفرین، ایده و طرح‌های دانشجویی، تجاری‌سازی ایده‌ها، توسعه کارآفرینی و تقویت مراکز رشد و نوآوری» و حرکت در مسیر اشتغال و تولیدات دانشجویی صندوق رفاه دانشجویان می‌تواند از طرح‌های کارآفرینی که از طریق مراکز رشد صورت می‌گیرد، با مشارکت مالی، اعطای کمک و یا پرداخت تسهیلات با سود حداقلی حمایت کند.
رئیس صندوق رفاه دانشجویان عنوان کرد: به منظور حمایت از دانشجویان کارآفرین به طرح‌هایی که اجرایی بودن آن‌ها به تأیید مراکز رشد دانشگاهی رسیده و در حال اجرا باشند و دست کم یک نفر دانشجو، در طرح مشارکت داشته باشد، حسب شرایط تسهیلات ۴ درصد تعلق می‌گیرد. سقف تسهیلات قابل پرداخت به هر دانشجو حداکثر ۱۰ میلیون تومان و مبلغ تسهیلات اعطایی به هر طرح با توجه به تعداد دانشجوی شاغل در طرح تا سقف تسهیلات ۱۰۰ میلیون تومان است که طی سه مرحله پرداخت خواهد شد.
وی افزود: با توجه به وجود کارگاه‌های مهارت‌محور و تولیدی و شرکت‌های دانش بنیان در دانشگاه‌ها که لزوماً در قالب مراکز رشد فعالیت نمی‌کنند، طرح دیگری نیز با عنوان حمایت از کارگاه‌های مهارت‌محور کارآفرین و شرکت‌های دانش‌بنیان مطرح شده است.
یزدان‌مهر تصریح کرد: به منظور «حمایت و توسعه کارگاه‌های مهارت‌محور، تولیدی، کارآفرین و شرکت‌های دانش بنیان دانشگاه‌ها و مراکز آموزش عالی» صندوق رفاه دانشجویان اجازه دارد، نسبت به پرداخت تسهیلات در قالب مشارکت مالی، اعطای وام قرض الحسنه، ارائه تسهیلات با سود حداقلی به مراکز مذکور اقدام کند.
رئیس صندوق رفاه دانشجویان اضافه کرد: بر اساس این مصوبه و به منظور حمایت از کارگاه‌ها و شرکت‌هایی که طرح‌های توجیهی کسب‌وکار آنها به تأیید شورای حمایت صندوق رفاه برسد، بر اساس اینکه چه نسبتی از افراد شاغل در آن طرح، دانشجو باشند، در قالب دستورالعملی که وجود دارد تسهیلاتی به این مراکز تعلق خواهد گرفت.
ل.م .۵۴/ ع.ع .۵۷
&nbsp;
&nbsp;