دکتر میرزایی: در دولت یازدهم به ۳۲ اتحادیه انجمن های علمی دانشجویی مجوز فعالیت داده شد - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر حسین میرزایی در نشست خبری روز شنبه اظهار داشت: تعداد ۳۶ اتحادیه انجمن های علمی دانشجویی درکشور فعال است و هم اکنون نیز ۹ اتحادیه درخواست مجوز کرده اند که در دست بررسی است.
سرپرست معاونت فرهنگی و اجتماعی وزارت علوم با اشاره به اینکه «جشنواره ملی حرکت» محل ارائه و نمایش فعالیت های انجمن های علمی کشور است؛ گفت: دهمین «جشنواره ملی حرکت» از ۲ الی ۵ آذرماه در دانشگاه رازی کرمانشاه برگزار می شود.
دکتر میرزایی با تسلیت اربعین حسینی اظهار داشت: ستاد اربعین دانشگاهیان فعالیت های زیادی را برای تسهیل حضور باشکوه دانشگاهیان در آیین پیاده روی اربعین انجام داد که هماهنگی با معاونت وظیفه نیروی انتظامی برای خروج ۵۱ هزار دانشجوی مشمول سربازی از جمله این اقدامات است.
وی افزود: امسال، مطالعات پژوهشی مختلفی در خصوص پیاده روی اربعین انجام شد که نتایج آن تا چندماه آینده منتشر می شود.
سرپرست معاونت فرهنگی و اجتماعی وزارت علوم در ادامه این نشست خبری گفت: در هفته گذشته آیین نامه جدید نظارت بر فعالیت انجمن های علمی که بازنگری و بازبینی آیین نامه سال ۱۳۸۷ است به دانشگاهها ابلاغ شد و در این آیین نامه ضوابط مربوط به تمام وجوه و ابعاد فعالیت انجمن های علمی دانشجویی مشخص شده است.
وی افزود: تعداد ۹ هزار و ۳۸۸ انجمن علمی دانشجویی از وزارت علوم مجوز فعالیت دارند که از این تعداد، هم اکنون ۸هزار و ۵۴۳ انجمن علمی فعال هستند.
به گفته دکتر میرزایی ،۳۰ درصد فعالیت مجموعه معاونت فرهنگی و اجتماعی وزارت علوم معطوف به انجمن های علمی است.
سرپرست معاونت فرهنگی و اجتماعی وزارت علوم گفت: از مجموع انجمن های علمی دانشجویی کشور، ۳۲ درصد در گروه علوم انسانی، ۲۸ درصد در گروه فنی، ۱۷ درصد در گروه کشاورزی، ۱۶ درصد در گروه علوم پایه و ۷ درصد در گروه هنر فعالیت می کنند.
در ادامه این نشست، فضل االه ایرجی کجوری، مدیرکل امور فرهنگی وزارت علوم در خصوص دهمین «جشنواره ملی حرکت» گفت: انجمن های علمی ۱۰۴ دانشگاه در این جشنواره شرکت کرده اند و تعداد یک هزار و ۲۴۴ اثر به دبیرخانه این جشنواره ارسال شده است که تعداد آثار ارسالی نسبت به سال گذشته، ۱۳ درصد افزایش یافته است.
وی با اشاره به برگزاری نمایشگاهی از آثار دانشجویان در محل نمایشگاههای کرمانشاه گفت: ۱۴۴ داور در طول برگزاری این جشنواره آثار دانشجویان را داوری خواهند کرد.م.ع ۱۳۶۰/ ع.ع ۱۳۵۷
&nbsp;
&nbsp;