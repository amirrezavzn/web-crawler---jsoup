تعامل نیروی انتظامی با دانشگاه ها به ارتقای شاخص‌های امنیتی کمک می‌کند - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر آروین در این پیام امنیت را از نعمت‌های بزرگ و تاثیرگذار در زندگی بشر و توسعه و پیشرفت کشورها معرفی کرد و نقش نیروی انتظامی در تامین و استقرار امنیت در ابعاد مختلف را کلیدی و حیاتی دانست.
وی با بیان اینکه استقرار و استمرار امنیت مطلوب، ریشه در عوامل مختلفی دارد گفت: یکی از این عوامل بهره مندی از توان علمی و پژوهشی دانشگاه ها و مراکز آموزش عالی است.
در این پیام درخصوص ضرورت تعامل بین نیروی انتظامی و دانشگاه‌ها آمده است: تحولات فناورانه و تغییر در سبک زندگی؛ ظهور و بروز جرایم و آسیب های اجتماعی نوپدید و تاثیر عوامل برون مرزی در کاهش شاخص‌های امنیتی با توجه به گسترش شبکه های ارتباطی؛ مقابله و مبارزه با جرایم را پیچیده‌تر کرده است. در این شرایط تعامل نیروی انتظامی با دانشگاه‌ها و مراکز آموزش عالی می تواند به ارتقای شاخص‌های امنیتی کمک کند.
علاوه بر مطالعات و پژوهش‌های فرهنگی و اجتماعی در مقوله امنیت، بهره‌مندی از توان علمی دانشگاه‌ها و مراکز آموش عالی و پژوهشی در ارتقای تجهیزات فنی و بهره‌مندی از روش ها و سیستم‌های جدید در کشف و مقابله با جرایم می طلبد ارتباط نیروی انتظامی با دانشگاه‌ها تقویت شود.
در ادامه پیام رئیس دانشگاه تحصیلات تکمیلی و فناوری پیشرفته آمده است: هفته نیروی انتظامی فرصت ارزشمندی برای قدردانی از بزرگ مردانی است که مجاهدت‌ها و ایثارگری‌های آنان زمینه‌ساز استقرار امنیت و سلامت اجتماعی است.
در ادامه پیام دکتر آروین می خوانیم: یاد و خاطره شهدا و ایثارگران ناجا را گرامی داشته و هفته نیروی انتظامی را به فرماندهی و پرسنل خدوم و تلاشگر این نیرو تبریک و تهنیت عرض می‌کنم.
امید است در پرتو فضل خداوند منان و منویات مقام معظم رهبری حضرت آیت ا... العظمی خامنه‌ای؛ نیروی انتظامی جمهوری اسلامی در حفظ، تامین و ارتقای امنیت کشور عزیزمان ایران بیش از پیش موفق و سربلند باشد.
ل. م. ۱۳۵۴/ ع.ع ۱۳۵۷