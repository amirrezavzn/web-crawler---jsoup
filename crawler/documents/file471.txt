حضور وزیر تحقیقات، فناوری و آموزش عالی اندونزی در دانشگاه شیراز - وزارت علوم، تحقیقات و فناوری
به گزارش اداره کل روابط عمومی وزارت علوم، در این دیدار دکتر محمد نصیر اظهار امیدواوری کرد؛ این سفر، زمینه مناسبی برای همکاری‌های علمی میان دانشگاه شیراز و دانشگاه‌های اندونزی فراهم کند.
وی با بیان اینکه در زمینه های مختلف ازجمله حمل و نقل، علوم و کشاورزی، فناوری اطلاعات، نانو تکنولوژی و بیوتکنولوژی، هوافضا، انرژی های تجدید پذیر، انرژی خورشیدی، بهداشت و صنایع دارویی؛ بستر مناسبی برای همکاری های مشترک وجود دارد افزود: این همکاری‌ها می‌تواند در قالب طرح‌های مشترک تحقیقاتی و تبادل استاد و دانشجو اجرایی شود.
وزیر تحقیقات، فناوری و آموزش عالی اندونزی گفت: روابط علمی اندونزی و ایران باید از شرایط موجود به سطح بالاتری ارتقا یابد و ما علاقه‌مندیم تقویت روابط علمی با ایران را در حوزه‌های مختلف پیگیری کنیم.
دکتر سید علی اکبر صفوی، قائم مقام رئیس دانشگاه شیراز نیز ضمن معرفی بخشی از توانمندی‌ها و ظرفیت‌های دانشگاه شیراز گفت: بر اساس رتبه‌بندی جهانی تایمز، دانشگاه شیراز، برترین دانشگاه جامع جمهوری اسلامی ایران به شمار می‌رود و در رتبه بندی نیچر هم دانشگاه شیراز، اولین دانشگاه ایران است.
وی ادامه داد: بیش از نیمی از دانشمندان برتر جهان اسلام، در دانشگاه شیراز مشغول تدریس و پژوهش هستند که این نشان از پایبندی دانشگاه شیراز به ارزش‌های آکادمیک است.
دکتر صفوی تصریح کرد: قراردادهای متعدد علمی با کشورهای مختلف توسط دانشگاه شیراز به امضا رسیده و گسترش فعالیت‌های علمی بین المللی در دستور کار دانشگاه شیراز قرار دارد.
وی با تاکید بر آمادگی دانشگاه شیراز برای انتقال تجربیات به همتایان اندونزیایی گفت: دانشکده ها و مراکز تحقیقاتی پژوهشی دانشگاه شیراز می‌توانند در این زمینه نقش آفرینی کنند و امیدوارم سفر وزیر علوم اندونزی، نقطه عطفی برای پیشرفت‌های آتی باشد.
در ادامه این نشست، روسای دانشگاه‌های اندونزی و روسای دانشکده‌های دانشگاه شیراز به معرفی اجمالی مراکز علمی تحت مدیریت خود پرداختند و مقرر شد برای اجرای شدن تفاهم نامه‌ها، نشست‌های بعدی با حضور مسئولان دانشگاه‌های اندونزی و دانشگاه شیراز برگزار شود.
در این نشست جمعی از مسئولان دانشگاه‌های برتر جمهوری اندونزی و روسای دانشکده‌های دانشگاه شیراز نیز حضور داشتند.
ل.م .۵۴/ ر.ب ۴۵