عضو هیئت امنای پژوهشگاه مواد و انرژی : زمینه استفاده از دانشگاه ها و پژوهشگاه ها در انتقال دانش فنی به داخل کشور فراهم شده است - وزارت علوم، تحقیقات و فناوری
به گزارش اداره کل روابط عمومی وزارت علوم، مهندس نعمت زاده در حاشیه بازدید از پژوهشگاه مواد و انرژی گفت: بعضی از قراردادها با شرکت های خارجی را دستگاه های دولتی منعقد کردند، سال گذشته در وزارت صنعت، یک پیوست فناوری تهیه و به صورت عام اعلام شده تا این پیوست به عنوان راهنما در تمامی قراردادها منظور شود.
مهندس نعمت زاده خاطر نشان کرد: در این پیوست فناوری، کارهایی که طرفین باید انجام دهند و متعهد شوند آورده شده است ولی نباید تنها در نوشتن قرارداد اکتفا کرد بلکه باید ارتباط برقرار کنیم و نیازها را تعریف کنیم.
وی افزود: من معتقدم اگر طرف ایرانی پیشنهادهای خود را به طور مشخص مطرح کند طرف خارجی حتماً همکاری می کند.
عضو هیئت امنای پژوهشگاه مواد و انرژی در بخش دیگری از سخنان خود با اشاره به ظرفیت بالای این پژوهشگاه گفت: پژوهشگاه می بایست با هدف بازار و علم جهانی همراه شود و در این مسیر حرکت کند.
وی بر ایجاد شبکه های علمی دانشگاهی و تولیدی در سطح بین المللی تاکید کرد و گفت: ما می توانیم کاری که کشورهای دیگر از طریق این شبکه ها انجام می دهند تا حرف های خود را بیان کنند، انجام دهیم و خود را مطرح کنیم.
وی همچنین اظهار داشت: پژوهشگاه می تواند با استفاده از شبکه آزمایشگاه ها حاکمیت خود بر دانشگاه ها را در حوزه مواد و انرژی اعمال کند.
س.س ۱۳۵۱/ ع.ع ۱۳۵۷