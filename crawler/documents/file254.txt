حضور هیئت دانشگاه الزهرا(س) در کنفرانس سالانه اتحادیه بین المللی سازی دانشگاه ها - وزارت علوم، تحقیقات و فناوری
به گزارش اداره کل روابط عمومی وزارت علوم، دانشگاه الزهرا (س) به عنوان یکی از اعضای قدیمی اتحادیه با اعزام دکترفریده حق بین به عنوان نماینده رئیس دانشگاه الزهرا (س) و دکترپریچهر حناچی مدیرهمکاری‌های علمی بین المللی این دانشگاه دراین کنفرانس حضور یافت.<
همچنین رؤسا و مدیران بین الملل دانشگاه‌های تهران، خوارزمی، خواجه نصیر، تبریز، یزد، تربیت مدرس، بوعلی سینا، آزاد اسلامی و امام جواد از کشورمان و مجموعاً حدود ۲۵۰ دانشگاه از سراسر جهان در این اجلاس حضور یافتند. به طور کلی ۶۰۰ دانشگاه و مؤسسه آموزش عالی از ۱۲۰ کشور جهان در این اتحادیه عضویت دارند.<
ارائه پوستر با عنوان "به سوی فارغ التحصیلان توانمند" توسط دکتر حق بین با همکاری اعضای هیئت علمی دانشگاه الزهرا (س) صورت پذیرفت.
دراین کار پژوهشی چگونگی ایفای نقش و مسئولیت دانشگاه ها در تولید فارغ التحصیلانی توانمند به منظور اجرای نقش فعال در توسعه و دستیابی به جامعه ای پیشرو مورد بررسی قرارگرفته است.<
کنفرانس فرصت مناسبی بود برای طرح چالش‌های فراروی نظام آموزش عالی و دانشگاه‌ها در سراسر جهان و همچنین تبادل تجربیات بین مسئولان دانشگاه ها که بتوانند با مسائل و چالش‌های جدید برخورد مناسبی داشته باشند.
به عنوان مثال تجربیات کشور غنا در ابتدا مطرح شد. در آن کشور ۱۰ دانشگاه جامع دولتی و ۶۰ دانشگاه خصوصی و غیرانتفاعی وجود دارد که تمامی دانشگاه‌های خصوصی موظفند که مدت ۱۰ سال در ارتباط با یک دانشگاه دولتی به فعالیت بپردازند تا امکان مستقل شدن آنها فراهم شود. علاوه براین، موضوعات دیگری مانند فساد در آموزش عالی، اخلاق در برنامه درسی، مدیریت ارزش محور و چالش‌های عمومی، انتظارات نهادهای اجتماعی از مدیران مؤسسه های آموزش عالی، تأثیر رقابت و رتبه بندی و نیروهای بازار در تحول مؤسسات آموزش عالی و تغییر نقش‌ها و انتظارات از رؤسای دانشگاه ها و همچنین نسبت بین مأموریت‌های آکادمیک و اجتماعی و اقتصادی مؤسسات آموزش عالی مورد بحث و بررسی قرار‌گرفت و تجربه های مختلف دانشگاه‌ها در این اجلاس ارائه شد.<
هیئت دانشگاه الزهرا (س) با دکترنصرت اله مالکی سفیر ایران در غنا و دکترحسن ایپکچی رایزن فرهنگی کشورمان در غنا ملاقات کرد. سفارت و رایزنی کشورمان ضمن ترتیب ملاقات های متعدد برای هیئت ایرانی، در ایجاد و توسعه همکاری ها و جذب دانشجویان نخبه از کشور غنا قول همکاری دادند.
همچنین همایش منطقه ای گفتگوهای فرهنگی ایران و غرب آفریقا به همت مرکز مطالعات آفریقای وزارت امورخارجه و سازمان فرهنگ و ارتباطات اسلامی برای اسفندماه سال جاری در دست برنامه ریزی است.<
هیئت دانشگاه الزهرا درحاشیه کنفرانس با دکترمصطفی عبدالحمید مشاور رئیس جمهور و وزیر ارتباطات غنا ملاقات کرد.
همچنین بازدید از مرکز تحقیقات زنان دانشگاه غنا و معرفی دانشگاه الزهرا و تبادل نظر درخصوص همکاری های پژوهشی و مطالعات تطبیقی زنان و خانواده صورت پذیرفت.
هیئت دانشگاه الزهرا در ملاقات با پروفسور اما آیکینز، معاون بین الملل دانشگاه غنا درخصوص تبادل دانشجو و همکاری های دانشگاهی مذاکرات مفیدی انجام داد.<
ل.س ۱۳۴۲/ ر.ب ۱۳۴۵