دکتر شمس بخش به سمت "مشاور وزیر و مدیر کل دفتر وزارتی" منصوب شد - وزارت علوم، تحقیقات و فناوری
به گزارش اداره کل روابط عمومی وزارت علوم، متن کامل این حکم به شرح زیر است:
احتراماً و با عنایت به تجارب ارزشمند جناب عالی و شناخت از ماموریت های آموزش عالی، به موجب این ابلاغ به سمت مشاور وزیر و مدیرکل دفتر وزارتی منصوب می شوید.
امید است با استعانت از خداوند متعال و اتخاذ رویکرد توام با عقلانیت و اعتدال به عنوان سیاست های محوری دولت تدبیر و امید و در راستای اجرای برنامه ارائه شده به مجلس شورای اسلامی و با بهره گیری از تمام توان در این حوزه در انجام وظایف محوله، موفق باشید.
توفیق جنابعالی را در این راه و با رعایت منشور اخلاق دولت تدبیر و امید از خداوند مسئلت دارم.
دکتر مسعود شمس بخش، متولد سال ۱۳۴۰ در شهرستان بروجرد، دانشیار رشته ویروس شناسی ملکولی در دانشگاه تربیت مدرس است. راهنمایی و مشاوره بیش از ۸۵ رساله دکتری تخصصی و پایان نامه کارشناسی ارشد، چاپ بیش از ۱۴۰ مقاله علمی - پژوهشی در مجلات معتبر داخلی و بین‌المللی، ارائه بیش از ۲۰۰ مقاله در همایش‌ها و کنفرانس‌های ملی و بین‌المللی بخشی از سوابق علمی دکتر شمس بخش به شمار می رود. وی همچنین به مدت سه سال (از سال ۱۳۸۹ تا ۱۳۹۲) عضو هیات مدیره انجمن بیوتکنولوژی بوده و عضویت در هیات تحریریه چند مجله علمی- پژوهشی را نیز برعهده داشته است.
از جمله سوابق علمی – اجرایی دکتر شمس بخش می توان به مدیر گروه، معاون آموزشی دانشکده، معاون پژوهشی دانشکده، مدیر کل آموزش دانشگاه و رئیس دانشگاه ایلام اشاره کرد. مدیرکل جدید دفتر وزارتی وزارت علوم همچنین در دو دهه گذشته نیز در سطوح مختلف آموزش عالی کشور فعالیت داشته است که از آن جمله می توان انجام مسئولیت در سمت های مدیر کل دفتر بودجه و تشکیلات، مدیر کل دفتر بهره وری، مشاور معاون آموزشی، مشاور رئیس مرکز هیات‌های امنا و هیات‌های ممیزه وزارت علوم را نام برد.
افزون بر این، دکتر شمس بخش، عضو هیات ممیزه، هیات امنا و کمیسیون دائمی چند موسسه بوده و ریاست کمیسیون دائمی هیات‌های امنای دانشگاه‌های منطقه جنوب غرب و دانشگاه ایلام را برعهده داشتند.
پیش از این، دکتر عبدالحسین فریدون به مدت چهار سال به عنوان مشاور وزیر و مدیر کل دفتر وزارتی فعالیت می کرد.
دکتر غلامی، وزیر علوم همچنین در نامه جداگانه ای خطاب به دکتر فریدون، از تلاش ها و خدمات ارزشمند وی در مدت تصدی این مسئولیت تقدیر و سپاسگزاری کرد.
دکتر فریدون همچنان سرپرستی مرکز امور هیئت علمی وزارت علوم را برعهده دارد.
&nbsp;