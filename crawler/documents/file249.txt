رئیس دانشگاه جامع علمی کاربردی از تاسیس مراکز رشد واحدهای فناور در این دانشگاه خبر داد - وزارت علوم، تحقیقات و فناوری
به گزارش روابط عمومی وزارت علوم، دکتر محمد حسین امید در نشست خبری که به مناسبت آغاز سال تحصیلی جدید دانشگاه جامع علمی کاربردی در ساختمان مرکزی این دانشگاه برگزار شد، گفت: مراکز این دانشگاه باید برنامه‌های آموزشی خود را از اول برای دانشجویان قدیم و همچنین برای ورودی‌های جدید آغاز کنند. در واقع یکی از مشکلاتی که این دانشگاه همواره با آن مواجه بوده، این بود که تقویم دانشگاهی در برخی مواقع به درستی رعایت نمی‌شد که خوشبختانه امسال از ابتدای سال تحصیلی برنامه‌ها مطابق تقویم پیش رفت، به طوری که سال تحصیلی جدید در موقع خود آغاز شد و همچنین پذیرش دانشجو در دوره کاردانی از اوایل تیر و در دوره کارشناسی نیز از اوایل مرداد اتفاق افتاد.
دکتر امید از راه اندازی مراکز رشد در دانشگاه جامع علمی کاربردی خبر داد و گفت: در سال تحصیلی جاری طبق توافق با وزارت علوم، تحقیقات و فناوری مبنی بر تشکیل و تاسیس مراکز رشد واحدهای فناوری در دانشگاه جامع علمی کاربردی با مجوز این دانشگاه را دریافت کرده‌ایم. در واقع واحدهایی که شرایط تاسیس مراکز رشد را داشته باشند و درخواست مجوز بدهند، درخواست آنها در کوتاه مدت بررسی می‌شود و موافقت اصولی صورت خواهد گرفت. این در حالی است که فرایند تاسیس این مراکز در سال های گذشته به صورت طولانی مدت بود و تقاضای مراکز و دریافت موافقت صدور بیش از یکی دو سال طول می کشید.
رئیس دانشگاه جامع علمی کاربردی کشور اعلام کرد: خوشبختانه پذیرش و ثبت نام اولیه دوره‌های کاردانی و کارشناسی دانشگاه جامع علمی کاربردی به موقع اعلام شد که نتایج آن تا اواخر هفته جاری به اطلاع داوطلبان خواهد رسید. در واقع سال گذشته اعلام نتایج پذیرش‌های جدید اواخر مهرماه انجام گرفت که این مشکل برای سال جاری رفع شد و نتیجه آن اواخر شهریورماه اعلام خواهد شد.
دکتر امید از ثبت نام 190 هزار داوطلب در دوره های کاردانی و کارشناسی دانشگاه جامع علمی کاربردی برای سال جاری خبر داد و گفت: اگرچه تمامی دانشگاه‌ها در پذیرش دانشجو روند نزولی را داشته‌اند، اما وضعیت در دانشگاه جامع علمی کاربردی به خوبی پیش می‌رود، به طوری که 160 هزار داوطلب برای دوره کاردانی و 73 هزار و 584 نفر نیز برای دوره کارشناسی سال تحصیلی 97-96 دانشگاه ثبت نام کردند.
وی با اشاره به کاهش تعداد کد رشته محل های دانشگاه جامع علمی کاربردی تاکید کرد: با توجه به سیاست ماموریت گرا بودن دانشگاه جامع علمی کاربردی تعداد کد رشته محل های این دانشگاه متناسب با ماموریت دانشگاه حذف شدند، به طوری که از 12 هزار کد رشته محل موجود به 8 هزار و 657 کد رشته محل رسید. به طوری که 3 هزار و 494 کد رشته محل به دوره کارشناسی و مابقی نیز به گروه کاردانی مربوط می شد.
رئیس دانشگاه جامع علمی کاربردی کشور با اشاره به افزایش پذیرش دانشجو نسبت به سال گذشته ادامه داد: سال گذشته میزان ثبت نام کنندگان در دوره های کاردانی و کارشناسی دانشگاه جامع علمی کاربردی کمتر از سال جاری بود، به طوری که تعداد 170 هزار داوطلب در سال 95 در دانشگاه ثبت نام کردند، اما امسال به دلیل ثبت نام به موقع و اجرای سیاست ماموریت گرایی در دانشگاه این آمار افزایش پیدا کرده است.
دکتر امید همچنین در خصوص تعداد رشته های تحصیلی این دانشگاه نیز گفت: تعداد 340 رشته برای دوره کاردانی و 277 رشته نیز برای دوره کارشناسی ناپیوسته دانشگاه جامع علمی کاربردی تعریف شده است. البته در بهمن ماه امسال به صورت محدود در برخی از کد رشته محل های دانشگاه پذیرش خواهیم داشت که اعلام اولیه این پذیرش در آذرماه به اعلان عمومی خواهد رسید.
رئیس دانشگاه جامع علمی کاربردی کشور به مراسم بیست وپنجمین سالگرد تاسیس دانشگاه اشاره کرد و گفت: گردهمایی سراسری بیست وپنجمین سالگرد تاسیس دانشگاه جامع علمی کاربردی با حضور رؤسای 848 مرکز علمی کاربردی و همچنین شخصیت های کشوری 17 مهرماه جاری در سالن اجلاس برگزار خواهد شد و در این مراسم از برترین های حوزه های مختلف دانشگاه جامع علمی کاربردی تقدیر و از چندین دستاورد مهم این مرکز این رونمایی می‌شود.
وی تاکید کرد: برای مهرماه امسال تعداد 8 هزار و 657 کد رشته محل در دانشگاه جامع علمی کاربردی وجود دارد که این تعداد کد رشته محل‌ها در گذشته 12 هزار بود از این تعداد کد رشته محل 94 کد رشته محل مربوط به رشته های بین رشته ای هستند که توسط مراکز مرتبط با رشته های پزشکی نظیر هلال احمر دانشجو پذیرش می کند. بنابراین تمامی رشته محل های بین رشته ای دارای مجوز قانونی بوده و درمورد مباحث مطرح شده از سوی وزارت بهداشت در خصوص عدم مجوز رشته محل های مرتبط با بهداشت در مراکز این دانشگاه در حال رایزنی با مسئولان وزارتخانه هستیم که ابهام پیش آمده به زودی برطرف خواهد شد.
دکتر امید ظرفیت پذیرش دانشجو در دانشگاه جامع علمی کاربردی را حدود 550 هزار داوطلب عنوان کرد و گفت: در حال حاضر با توجه به ثبت نام 190 هزار داوطلب تقریبا سه چهارم ظرفیت این دانشگاه خالی مانده است.
رئیس دانشگاه جامع علمی کاربردی کشور با تاکید بر اینکه هیچ وقت بحث ادغام دو دانشگاه علمی کاربردی با فنی حرفه ای مطرح نبوده است، گفت: هر دو دانشگاه رسالت و اهداف خاصی در حوزه آموزش دارند، در واقع دانشگاه جامع علمی کاربردی و آموزش مهارت های خاص و دانشگاه فنی حرفه ای به آموزش مهارت های عام می پردازند. در حال حاضر حدود نیمی از مراکز علمی کاربردی غیردولتی و به جز 23 مرکز دولتی مابقی مراکز به سازمان های دولتی و نهادهای عمومی وابسته هستند؛ اما در دانشگاه فنی حرفه ای تعدادی دانشکده وجود دارد که به آموزش دانشجویان می پردازند؛ بنابراین بحث ادغام این دو دانشگاه مطرح نبوده اما سیاست‌ها و برنامه هایی در وزارت علوم وجود دارد تا در فعالیت آنها همپوشانی ایجاد نشود.
همچنین وی به لزوم توجه به آموزش های مهارتی در کشور اشاره کرد و گفت: بر اساس قانون برنامه ششم توسعه در ابتدای برنامه باید 20 درصد دانشجویان کشور مهارتی باشند و این آمار در پایان برنامه یعنی سال 99 باید به 30 درصد افزایش یابد. بر اساس این قانون ما باید برای سال تحصیلی جدید بیش از 860 هزار دانشجوی مهارتی در کشور می داشتیم و این آمار هم در سال 99 به یک میلیون و 200 هزار دانشجو می رسید، اما این در حالی است که امروز تعداد دانشجویان مهارتی کشور به 650 هزار نفر نیز نمی رسد.
دکتر امید به برنامه دانشگاه جامع علمی کاربردی برای ارائه آموزش های مهارتی به سربازان خبر داد و گفت: با سازمان نظام وظیفه کشور رایزنی هایی را در خصوص ارائه دوره های کوتاه مدت و پودمانی به منظور آموزش مهارت به سربازان دارای مدرک دیپلم انجام داده ایم تا آنها بعد از اتمام سربازی مهارت مشخصی داشته باشند.
وی همچنین با تاکید بر اینکه بیش از 90 درصد از بودجه دانشگاه جامع علمی کاربردی از طریق شهریه دانشجویان تامین می شود، گفت: دانشگاه جامع علمی کاربردی از لحاظ بودجه ای وابستگی کمتری به دولت دارد؛ به طوری که تنها 10 درصد بودجه های این دانشگاه از طریق دولت تامین و مابقی توسط دانشجویان تامین می شود.
رئیس دانشگاه علمی کاربردی در پایان از افزایش 5 تا 15 درصدی شهریه دانشجویان این دانشگاه برای سال تحصیلی جدید خبر داد و گفت: میزان شهریه دانشجویی مراکز دانشگاه با پیشنهاد مراکز تعیین می شود، اما ما اعلام کردیم که مراکز تا سقف 5 تا 15 درصد می توانند شهریه دانشجویی را افزایش بدهند که البته برخی از مراکز اعلام کرده‌اند شهریه را افزایش نخواهند داد.
گفتنی است در پایان این نشست دکتر امید رئیس دانشگاه جامع علمی کاربردی کشور به پرسش های خبرنگاران پاسخ داد.
&nbsp;