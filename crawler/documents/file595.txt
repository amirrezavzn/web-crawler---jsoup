رئیس دانشگاه رازی: دانشگاه پرچم‌دار پژوهش است و به کمک توسعه شهری می‌آید - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر اعلمی‌آل‌آقا، برگزاری این همایش را یک رخداد بزرگ شهری دانست و عنوا کرد: امروز با برگزاری این همایش در دانشگاه شاهد عمیق‌تر شدن ارتباط بین دانشگاه و جامعه شهری و متولیان شهر در کرمانشاه هستیم.
رئیس دانشگاه رازی ابراز امیدواری کرد: برگزاری این همایش شروع یک تعامل خوب بین دانشگاه و جامعه شهری باشد تا دانشگاه بتواند در تعمیق یک جامعه دانش‌بنیان به کمک شهر بیاید.
وی افزود: بینش مردم جامعه در جایگاه هوشمندی است و با نگاه علمی باید به ظرفیت‌ها و داشته‌های خود توجه کنیم.
دکتر اعلمی آل آقا با تأکید بر اینکه جامعه در دنیای امروز به دنبال علم است و نقش مرجعیت علمی در دانشگاه‌ها مغفول مانده، تصریح کرد: دانشگاه در تعامل با افراد اثرگذار می‌تواند در توسعه شهر، اثرگذار باشد.
رئیس دانشگاه رازی با بیان اینکه نگاه علمی به مسائل زمینه‌ساز وحدت نیز می‌شود، اظهار داشت: با نگاه علمی به مسائل، ظرفیت‌ها و داشته‌های جامعه موردتوجه قرارگرفته و ظرفیت‌های مغفول شناسایی خواهد شد.
دکتر اعلمی آل‌آقا ظرفیت کشور در بخش تحقیقات را مثال‌زدنی توصیف کرد و افزود: در حال حاضر سالانه فقط در دانشگاه رازی هزار موضوع در مقاطع کارشناسی ارشد و دکترا تصویب می‌شود که اگر این ظرفیت در مسیر پاسخ‌گویی به نیازهای جامعه قرار گیرد و در کوتاه‌مدت هم به نتیجه مطلوب نرسد، قطعاً در میان‌مدت به نتیجه خواهد رسید.
رئیس دانشگاه رازی گفت: نیاز است در جامعه دانش‌بنیان همه به کمک هم بشتابیم و دانشگاه بر خود فرض می‌داند که در کنار تصمیمات کشوری و شهری خدمات کارشناسانه ترسیم کند.
دکتر اعلمی آل‌آقا اظهار امیدواری کرد نقش مرجعیت علمی دانشگاه موردتوجه واقع شود و در این راستا به همت اعضای جدید شورای اسلامی شهر کرمانشاه، نقش دانشگاه در مدیریت شهر پررنگ‌تر شود.
وی از دانشگاه رازی به‌عنوان دانشگاهی اخلاق محور و پیشرو در تحقق جامعه دانش‌بنیان یاد کردو افزود: این پیشرو بودن، وظیفه سنگینی را بر دوش دانشگاه گذاشته است که بایستی بیش‌ازپیش با جامعه در تعامل باشد و دستاوردهای جدید علمی را در اختیار جامعه قرار دهد و از این طریق راهگشای مسائل شود.
دکتر اعلمی‌آل‌آقا همچنین با اشاره به پیشینه کهن شهر کرمانشاه و وضعیت فعلی آن عنوان کرد: دانشگاه وظیفه خود می‌داند با ارائه خدمات کارشناسانه، پژوهش‌ها را در مسیر تحقق جامعه آرمانی قرار دهد.
رئیس دانشگاه رازی در پایان با اشاره به جنجال‌آفرینی‌های این روزهای رئیس‌جمهور آمریکا و صحبت‌های تهدید آمیزش، عنوان کرد: این اظهارات با توجه به بینش حاکم بر جامعه، مبنی بر نگاه هوشیارانه به مسائل سبب‌ساز وحدت بیشتر در کشور شده است.
ل.م. ۱۳۵۴/ ر.ب ۱۳۴۵
<p>&nbsp;
<p dir="ltr">&nbsp;
&nbsp;