سفیر سنگاپور و رئیس موسسه بین‌المللی مطالعات خشونت سیاسی و تروریسم با سرپرست دانشگاه الزهرا(س) دیدار و گفت‌وگو کرد - وزارت علوم، تحقیقات و فناوری
به گزارش اداره کل روابط عمومی وزارت علوم، در این دیدار دکتر ملانظری با اشاره به سیاستگذاری وزارت علوم در گسترش روابط بین‌الملل دانشگاه‌های کشور، آمادگی این دانشگاه را برای انجام پژوهش‌های مشترک با توجه به ظرفیت بالای پژوهشی موجود در پژوهشکده زنان و گروه مطالعات زنان و خانواده با دانشگاه ناتیانگ سنگاپور اعلام کرد.
در ادامه دکتر جواد انصاری سفیر غیر مقیم ایران در سنگاپور، با بیان فعالیت‌های پنج سال گذشته خود در برقراری روابط بهتر بین دو کشور و رفت و آمد هیئت‌های مختلف در عالی‌ترین سطوح، ابراز امیدواری کرد از رهگذر این ارتباطات باب همکاری بین دانشگاه الزهرا (س) و موسسات علمی پژوهشی سنگاپور گشوده شود و تبادل دانشجو و انجام پژوهش‌های مشترک بین دو دانشگاه صورت پذیرد.
پروفسور اونگ کنگ یونگ، معاون اجرایی دانشکده مطالعات بین الملل دانشگاه ناتیانگ و سفیر غیرمقیم سنگاپور در تهران نیز به معرفی پژوهش‌های در دست انجام آن موسسه در زمینه مشارکت فزاینده زنان در تروریسم و خشونت و نقش آنان در گسترش تفکر رادیکالی به نسل بعد و ترغیب همسران شان در انجام عملیات تروریستی پرداخت.
سپس پروفسور روهان گانارانتا، رئیس موسسه بین المللی مطالعات خشونت سیاسی و تروریسم با بیان تاثیرپذیری بیشتر زنان از تبلیغات تروریسم جهانی و سوق یافتن آنان به عضویت در گروه‌های تروریستی، به بیان مواردی از اعتقادات تلقین شده به زنان مسلمان برای ترغیب و همکاری آنان در عملیات انتحاری و ایفای نقش‌های مختلف پشتیبانی مردان و تربیت کودکان برای انجام عملیات انتحاری تروریستی پرداخت.
وی با بیان اینکه هر روز شاهد ورود زنان بیشتری در مسیر حملات انتحاری هستیم، افزود: حملات تروریستی بیشتری در آسیا با همکاری زنان صورت می‌پذیرد. زنان فرماندهان اصلی و مشوق همسران و فرزندانشان در انجام عملیات تروریستی هستند. با توجه به اهمیت نقش زن در خانواده، رهبران این گروه‌های تروریستی با جعل مطالب مذهبی و تلقین اعتقادات دینی که پایه‌ای در قرآن و حدیث ندارد، از این نقش‌محوری زنان سوء استفاده می‌کنند.
پروفسور گانارانتا تصریح کرد: پژوهشگران موسسه مطالعات مطالعات تروریسم در مراکز بازپروری، سعی در اصلاح اعتقادات تروریست‌های دستگیرشده با کمک مشاوره‌های تخصصی و بهره‌گیری از هنر، نقاشی و موسیقی دارند.
دکتر توسلی معاون بین‌الملل دانشکده و عضو گروه مطالعات زنان و خانواده دانشگاه الزهرا (س) نیز با بیان مطالعات انجام شده و در دست انجام در مورد خشونت علیه زنان آمادگی خود و همکارانش را برای همکاری در انجام پروژه های تحقیقاتی در این خصوص اعلام کرد.
دانشکده مطالعات بین الملل دانشگاه فنی نانیانگ سنگاپور در سال ۲۰۰۷ تاسیس شده است. پیش از آن موسسه مطالعات راهبردی آن دانشگاه در سال ۱۹۹۶ آغاز به کار کرده بود. هدف و ماموریت آن انجام پروژه های تحقیقاتی برتر و پیشرو در آسیا بوده است. پژوهش‌های دفاعی، امنیت ملی، روابط بین الملل و مطالعات راهبردی و سیاسی در آن موسسه صورت می‌پذیرد. دانشکده نام برده شامل پنج موسسه پژوهشی مطالعات دفاعی و راهبردی، مرکز بین المللی پژوهشی خشونت سیاسی و تروریسم، مرکز امنیت ملی، مرکز مطالعات امنیتی غیر سنتی، مرکز مطالعات بین فرهنگی است.
ل.م .۵۴/ ر.ب ۱۳۴۵
<p>&nbsp;
<p>&nbsp;