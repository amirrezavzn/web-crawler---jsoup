سرمایه اولیه لازم برای تاسیس صندوق پژوهش و فناوری  در استان‌ها، به ۳ میلیارد تومان کاهش یافت - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر بهزاد سلطانی روز چهارشنبه، ۱۹ مهرماه در بیست و ششمین نشست رؤسای پارک‌های علم و فناوری سراسر کشور که در محل سالن شهدای جهاد علمی وزارت علوم برگزار شد، اظهار داشت: ماموریت این صندوق حمایت از شرکت های دانش بنیان خصوصی است و صرفاً به بخش خصوصی تسیهلات می دهد.
رئیس صندوق نوآوری و شکوفایی، خصوصی بودن و ثبت قانونی شرکت، احراز دانش‌بنیانی بودن از سوی معاونت علمی و فناوری ریاست جمهوری و داشتن طرح فناورانه با ارزش افزوده اقتصادی از شرایط اعطای تسهیلات به شرکت های دانش بنیان است.
وی تاکید کرد: صندوق نوآوری و شکوفایی صرفاً پس از تولید نمونه اولیه محصول فناورانه، از شرکت های دانش بنیان حمایت می کند و باید سطح فناوری طرح ها نیز متوسط به بالا باشد.
رئیس صندوق نوآوری و شکوفایی گفت: در حال حاضر در حوزه فناوری‌های زیستی بیشترین تسهیلات دریافت شده است و بعد از آن حوزه‌های فناوری اطلاعات وارتباطات « Ict< » و الکترونیک و کنترل قرار دارند.
دکتر سلطانی با اشاره به برون سپاری انجام ۸۰ درصدی خدمات از سوی این صندوق گفت: تمام صندوق های پژوهش و فناوری استانها، عاملیت صندوق نوآوری و شکوفایی را برعهده دارند و پارک‌های علم و فناوری نیز ارزیابی طرح ها را انجام می دهند.
بیست و ششمین نشست روسای پارک‌های علم و فناوری سراسر کشور، روز چهارشنبه با حضور دکتر سیدضیاء هاشمی سرپرست وزارت علوم، تحقیقات و فناوری، معاون تجاری سازی معاونت علمی و فناوری ریاست جمهوری، معاون پژوهش و فناوری وزیر علوم و تعدادی دیگر از مسئولان وزارت علوم، با هدف بررسی نقش و جایگاه پارک‌های علم و فناوری در اقتصاد دانش بنیان، در سالن شهدای جهاد علمی این وزارتخانه برگزار شد. م.ع ۱۳۶۰/ ا.ب ۱۳۵۱