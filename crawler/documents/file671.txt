طرح‌های عمرانی دانشگاه علامه طباطبایی مورد بهره‌برداری قرار گرفت - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر غلامی روز سه‌شنبه، در ابتدای ورود به دانشگاه علامه طباطبایی به مقام شامخ شهدای گمنام در مقبره‌الشهدای دانشگاه ادای احترام کرد و پس از افتتاح پروژه‌های عمرانی، در نشست با اعضای هیئت رئیسه اظهار داشت: از اینکه خیرین محترم توانسته‌اند این مجموعه ارزشمند و تأثیرگذار را در دانشگاه ایجاد کنند، تشکر می‌کنم و امیدوارم در آینده در محیط‌های دانشگاهی شاهد افتتاح چنین کارهای فاخری باشیم.
وی بر نقش‌آفرینی بیشتر خیرین در حوزه آموزش عالی تأکید کرد و افزود: جوانانی که در دانشگاه‌ها مشغول تحصیل هستند آینده‌سازان و مدیران جامعه می‌باشند و هر کار خیری و یا کمک‌هایی که تسهیلات و امکانات را افزایش دهد، برای آینده کشور اثرگذاری ویژه خواهد داشت.
در ادامه تکمیل طرح جامع دانشگاه علامه‌طباطبائی چهار پروژۀ عمرانی شامل ساختمان جدید کتابخانه مرکزی و مرکز اسناد، ساختمان مرکز بهداشت و درمان، مرکز آموزش زبان فارسی به غیرفارسی‌زبانان و یک واحد خوابگاه دانشجویی جدید به بهره‌برداری رسید.
ساختمان کتابخانه مرکزی و مرکز اسناد دانشگاه علامه طباطبایی در ۴ طبقه و با زیربنای ۶ هزار و ۸۰۰ متر مربع، یکی از بزرگ‌ترین کتابخانه‌های کشور محسوب می‌شود. این سازه در راستای اجرای طرح مدیریت سبز طراحی و روی سقف ساختمان‌های آن، «چمن طبیعی» تعبیه شده است و هشت سالن این ساختمان به گونه‌ای طراحی شده که از نور طبیعی بهره‌مند است.
همچنین ساختمان جدید مرکز بهداشت و درمان دانشگاه علامه طباطبایی با زیربنای ۵۵۰ مترمربع نیز در مجموعۀ فرهنگی امام علی (ع) قرار دارد. این ساختمان با توجه به توسعه و افزایش ارائۀ خدمات پزشکی و حجم بالای مراجعه به منظور بهره‌مندی از خدمات بخش‌های مختلف و نیز محدودیت‌های مکانی آن، احداث شده است.
مرکز آموزش زبان فارسی به غیرفارسی زبانان دانشگاه علامه طباطبائی نیز با هدف برگزاری دوره‌های دانش‌افزایی و تربیتِ مدرس زبان فارسی به غیرفارسی زبانان در ساختمان این دانشگاه واقع در خیابان ایتالیا به بهره‌برداری رسید.
ساختمان جدید خوابگاه دانشجویی دختران حضرت ولیعصر (عج) با ظرفیت اسکان ۱۷۰ دانشجو در خیابان ولیعصر (عج) واقع شده است. این خوابگاه با توجه به امکانات و تجهیزات پیش‌بینی شده و با تائید مسئولان صندوق رفاه دانشجویان وزارت متبوع جزو خوابگاه‌های مناسب و دارای استانداردهای لازم، قرار گرفته است. این خوابگاه با ۱۵۰۰ مترمربع مساحت، دارای چهار طبقه است.
در ادامه دکتر حسین سلیمی رئیس دانشگاه علامه طباطبایی با بیان اینکه در ۴ سال گذشته بیش از ۵۰ هزار مترمربع فضای آموزشی، پژوهشی و فرهنگی در دانشگاه احداث شده است، گفت: تلاش کردیم با استفاده از سرمایه‌های دانشگاه و کمک‌های خیرین و کمک‌های سازمان‌های دیگر پروژه‌های عمرانی را به بهره‌برداری برسانیم.
وی درخصوص احداث ساختمان مرکز بهداشت و درمان این دانشگاه اظهار داشت: این ساختمان مانند بیمارستانی کوچک، عمده خدمات پزشکی و بهداشتی را به دانشجویان، کارکنان و استادان ارائه می‌دهد.
دکتر سلیمی درخصوص نسبت استاد به دانشجو در دانشگاه علامه طباطبایی اظهار داشت: نسبت استاد به دانشجو یک حرکت جهشی داشته، به طوری که این نسبت از ۱ به ۴۴، به ۱ به ۲۸ کاهش یافته است و همچنین فرآیندهای پژوهشی و همکاری‌های بین‌المللی نیز به سرعت رو به رشد است.
رئیس دانشگاه علامه طباطبایی درخصوص ساختمان کتابخانه مرکزی و مرکز اسناد دانشگاه خاطرنشان کرد: این کتابخانه قابلیت اضافه شدن یک میلیون جلد کتاب به منابع خود را داراست و همچنین مرکز ارائه کتابخانه دیجیتال نیز در آن طراحی شده است. هم اکنون علاوه بر پایان‌نامه‌ها و منابع داخلی کتابخانه دانشگاه و دانشکده‌ها، ۳۰۰ هزار منبع خارجی نیز در آن قابل دسترسی است.
وزیر علوم، تحقیقات و فناوری و هیئت همراه، در این آیین از موزه دانشگاه علامه طباطبایی نیز بازدید کردند.
دانشگاه علامه طباطبایی تنها دانشگاه تخصصی علوم انسانی و اجتماعی در ایران است که با دارا بودن نزدیک به ۱۸ هزار دانشجو و ۵۰۰ عضو هیئت علمی تمام وقت و ۱۰ دانشکده در حال فعالیت می‌باشد. این دانشگاه براساس اعلام نتایج بررسی «نظام جامع نظارت، ارزیابی و رتبه‌بندی دانشگاه‌های کشور» در سال ۱۳۹۵ به عنوان دانشگاه تخصصی سطح یک کشور برگزیده و در جمع ۱۳ دانشگاه سطح یک کشور قرار گرفته است.
ل.م ۵۴/ ع.ع ۵۷
<p>&nbsp;