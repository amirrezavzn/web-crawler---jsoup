دکتر برومند برحمایت از حضور شرکت های دانش بنیان در بازار جهانی تاکید کرد - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر مسعود برومند در در آیین اختتامیه هجدهمین نمایشگاه هفته پژوهش و فن بازار؛ با اشاره به تنوع و کثرت محصولات و فناوری های مختلف در غرفه های هجدهمین نمایشگاه هفته پژوهش و فناوری و فن بازار گفت: باید به ایجاد نمایشگاههای تخصصی و بین المللی برای نمایش مطلوبتر دستاوردهای فناورانه کشور اقدام کنیم.
وی افزود: محصولات به نمایش گذاشته در نمایشگاه هفته پژوهش و فناوری و فن بازار در راستای نیازهای جامعه بودند و این نشان دهنده رشد تجاری سازی ایده های فناورانه در کنار توجه به مشکلات کشور است.
رئیس ستاد ملی هفته پژوهش و فناوری افزود: بیشتر فناوران شرکت کننده در هجدهمین نمایشگاه هفته پژوهش و فناوری و فن بازار به پیشرفته کردن محصول تولیدی خود آگاه بودند ولی برای حضور در بازار باید به مدلهای کسب و کار نیز آشنایی پیدا کنند.
معاون پژوهش و فناوری وزارت علوم، یکی از مشکلات شرکت های دانش بنیان را کمبود سرمایه مالی در گردش عنوان کرد و بر پیدا کردن راهکاری برای حمایت مالی از این شرکت ها تاکید کرد.
رئیس ستاد ملی هفته پژوهش و فناوری با تاکید بر رعایت استانداردهای ملی و بویژه استانداردهای بین المللی محصولات فناورانه، بر ضرورت صادرات و حضور شرکت های دانش بنیان در بازار جهانی تاکید کرد.
معاون پژوهش و فناوری وزیر علوم گفت: باید فرآیند دانش بنیان شناخته شدن شرکت های مستقر در مراکز رشد و پارک های علم و فناوری را تسهیل کنیم و افزون بر آن از شرکت های فناوری که مجوز دانش بنیان را ندارند غافل نشویم.
وی ایجاد پنچره واحد میان دستگاههای متولی صدور مجوز دانش بنیان و تایید محصولات فناورانه مانند وزارت علوم، وزارت بهداشت، وزارت صنعت و وزارت جهاد را ضروری دانست.
دکتر برومند با تاکید بر حمایت از بخش های تحقیق و توسعه در شرکت های متوسط و کوچک گفت: پارک های علم و فناری در استانهای کشور بویژه در بحث اشتغال عملکرد خوبی داشتند که باید مورد حمایت مسئولان قرار گیرد تا این نقش ادامه یابد.
هجدهمین نمایشگاه دستاوردهای پژوهش، فناوری و فن بازار با مشارکت و حضور ۸۶ دانشگاه، ۲۰ پژوهشگاه، ۱۹ مرکز رشد، ۱۵ سازمان اجرایی، ۱۵ شرکت خصوصی و ۵ موسسه آموزشی غیر انتفاعی از ۲۲ الی ۲۶ آذرماه در محل نمایشگاههای بین المللی تهران برگزارشد. م.ع ۱۳۶۰/ ع.ع ۱۳۵۱