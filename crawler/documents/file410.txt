دکتر روحانی: دانشجو و دانشگاه امروز با صدای رسا و بدون لکنت زبان سخن می گوید - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر روحانی در این دیدار که با حضور دکتر منصور غلامی، وزیر علوم، تحقیقات و فناوری، دکتر سیدحسن قاضی زاده هاشمی، وزیر بهداشت، درمان و آموزش پزشکی و نیز جمعی از اعضای کابینه دولت دوازدهم در دانشگاه سیستان و بلوچستان برگزار شد، اظهار داشت: امسال مراسم ۱۶ آذر را جشن می‌گیریم البته به خاطر اینکه ۱۶ آذر امسال مصادف با روز پنج‌شنبه بوده و روز چهارشنبه هم تعطیل رسمی است، به طور طبیعی یکی از روزهای هفته را به عنوان روز دانشجو گرامی می‌داریم و مراسم امسال را به فال نیک می‌گیریم که روز ملی دانشجو با حضور رییس جمهور به غیر از تهران فرصتی باشد که در استان‌ها و شهرستان‌های دیگر هم برگزار شود.<
رییس جمهوری گفت: اینکه تصور کنیم همه چیز در تهران است و تمرکز فعالیت‌ها در تهران باشد، اساساً سخن قابل قبولی نیست.<
دکتر روحانی با تأکید بر اینکه همه دانشگاه‌ها باید دارای استقلال کافی باشند، گفت: امروز متأسفانه دانشگاه‌ها از کمبود استقلال گله می‌کنند، در حالی که شعار ما در انقلاب اسلامی، استقلال، آزادی، جمهوری اسلامی بود، اما اکنون دانشگاه ما هم از استقلال و هم آزادی گله دارد. در حالی که انقلاب توسط مردم و دانشگاه‌ها به ثمر نشست و دانشجویان در این راستا سینه سپر کردند و از آغاز نهضت اسلامی، دانشگاه‌ها و روحانیت و اقشار مختلف مردم همه کنار هم و یکصدا انقلابی را به ثمر رساندند که نتیجه آن استقلال، آزادی، جمهوری اسلامی بود و قطعاً این مسیر را ادامه خواهیم داد.<
وی افزود: ای کاش فرصت بیشتری وجود داشت تا همه دانشجویان و تشکل‌های دانشجویی نظرات خود را مطرح کنند اما با وجود محدودیت زمان باز هم تلاش شده که صاحبان تفکرات و تشکل‌های مختلف بتوانند دیدگاه‌های خود را مطرح کنند.<
رییس جمهور با بیان اینکه دولت تشکل دانشجویی مخالفی را برای خود نمی‌شناسد، اظهار داشت: هیچ تشکلی را به عنوان مخالف دولت نمی‌دانیم، البته برخی انتقاد بیشتری می‌کنند و نحوه بیانشان متفاوت است، اما همیشه همه آنها نیز برای ما محترم بوده و هستند.<
وی با استقبال از لحن و بیان انتقادی دانشجویان در مراسم امروز اظهار داشت: ما باید در دانشگاهها حرف بزنیم، نقادی و صحبت کنیم و راه حل ارائه دهیم، اشکالی ندارد نظریه ای که مطرح می کنیم مورد قبول نباشد.<
رییس جمهوری افزود: اگر بنا باشد در دانشگاهها آزادی نباشد حتماً خلاقیت نخواهد بود و اگر خلاقیت نباشد حتماً نوآوری نیست، ما نیاز به نوآوری و خلاقیت داریم.<
دکتر روحانی تصریح کرد: دانشجویان و دانشگاهها باید به وظایف محلی، ملی و بین المللی خود توجه کنند.<
روحانی افزود: برای من جای بسیار خوشنودی است که اولین سفر کاروان تدبیر و امید و دولت دوازدهم از سیستان و بلوچستان آغاز شده است.<
وی تاکید کرد: سیستان و بلوچستان حق بزرگی به گردن کشور ایران، دولت، انقلاب، نظام و امنیت ملی دارد.<<br> دکتر روحانی افزود: سیستان و بلوچستان استانی است که مردم عزیز و شریف آن اعم از شیعه و سنی، بلوچ و سیستانی در کنار هم متحد و منسجم تحت تاثیر مسیر انحرافی برخی از افراطیون و تندروهایی که امروز در منطقه در پی خشونت و ترور هستند قرار نگرفته اند.<
رییس جمهوری بر پایبندی کامل دولت دوازدهم به وعده های انتخاباتی خود تاکید کرد و افزود: مشروعیت ما بر مبنای قول به مردم است، عقب نشینی از عهد با مردم عقب نشینی از مشروعیت خودمان است.<
رئیس جمهوری ادامه داد: اگر دولت هم صدای با مردم نباشد و گوش شنوا برای آنان نداشته باشد دیگر جمهوری اسلامی معنا ندارد.<
وی افزود: مردم سیستان و بلوچستان با حضور پرشور در پای صندوق های اخذ رای در انتخابات سال ۹۲ و ۹۶ افتخار آفریدند و در حقیقت از نظام و دولت منتخبی که امروز بار سنگینی را بر دوش دارد، حمایت کردند.<
پیش از سخنان دکتر روحانی، نمایندگان تشکل های مختلف دانشجویی استان در یک فضای گفت وگویی شفاف، صریح و بی پرده در حضور رییس جمهوری به بیان دیدگاه ها، انتقادها و دغدغه های خود در خصوص شرایط فعالیت تشکل های علمی- دانشجویی، مسائل مختلف آموزشی، فرهنگی و رفاهی دانشجویان پرداختند.
در ابتدای این نشست، دکتر بندانی، رییس دانشگاه سیستان و بلوچستان در گزارش کوتاهی به ظرفیت ها و توانمندی های این دانشگاه در استان و منطقه جنوب شرق کشور اشاره و آمادگی دانشگاه را برای کمک به دولت و مسئولان استانی جهت حل مشکلات مختلف این منطقه اعلام کرد.
دکتر حسن روحانی رئیس جمهوری اسلامی ایران و هیات همراه در نخستین سفر استانی خود در دولت دوازدهم روز شنبه وارد منطقه سیستان در شمال سیستان و بلوچستان شدند.< در این سفر وزرای مختلف از جمله علوم، تحقیقات وفناوری، بهداشت، درمان و آموزش پزشکی، نیرو، کشور، جهاد کشاورزی و ارتباطات در کنار رئیس سازمان میراث فرهنگی، رئیس بهزیستی و معاون رئیس جمهوری در امور زنان و خانواده دکتر روحانی را همراهی می کنند.<
ع.ع ۱۳۵۷.