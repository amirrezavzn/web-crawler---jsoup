معاون اداری و مالی دانشگاه اصفهان از اجرای طرح جمع‌آوری و تصفیه پساب خاکستری در این دانشگاه خبر داد - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر میرخانی در این خصوص گفت: دانشگاه اصفهان با حدود ۲۸۰ هکتار زمین و ۷۰ سال قدمت یکی از مهم‌ترین دانشگاه های کشور است و با توجه به این موضوع که خیلی از ساختمان‌های این دانشگاه قدیمی هستند، موضوع اتلاف انرژی یکی از چالش های اصلی در زمینه مدیریت سبز دانشگاه به حساب می آید.
وی افزود: خوشبختانه طی سال های اخیر مدیریت دانشگاه اقدامات بسیار خوبی در زمینه صرفه جویی در مصرف انرژی، مواد و حفظ محیط زیست که به اختصار مدیریت سبز نامیده می‌شود در دانشگاه اصفهان انجام داده است.
معاون اداری و مالی دانشگاه اصفهان تصریح کرد: برخی از این اقدامات برای اولین بار در سطح دانشگاه های کشور در دانشگاه اصفهان انجام شده و امور فنی دانشگاه اصفهان این آمادگی را دارد که به منظور ترویج مدیریت سبز، تجربیات خودش را به راحتی در اختیار سایر دانشگاه‌ها قرار دهد.
وی خاطرنشان کرد: یکی از این کارها سیستم ذخیره‌سازی سرمایش یا آیس بانک در موتورخانه‌های دانشکده‌های زیست شناسی و علوم تربیتی جدید است که اساس کار این سیستم به این صورت است که در ساعاتی از شبانه روز و عموماً" شب ها که سیستم سرمایش ساختمان در حال کارکردن حداقل یا آماده باش به سر می برد، آیس بانک با تولید و ذخیره سازی یخ مقدار زیادی از انرژی برودتی را در خودش ذخیره می کند و سپس در اوج ساعات مورد نیاز عمدتاً" ظهر و عصر تابستان با آزاد سازی برودت ذخیره شده علاوه بر کمک به سیستم سرمایش باعث پیک مصرف و نهایتاً" با کوچک‌تر شدن و کاهش دستگاه ها نقش به سزایی در مصرف انرژی و کاهش هزینه دارد.
دکتر میرخانی با بیان اینکه شبکه جمع آوری و تصفیه فاضلاب خوابگاه، استفاده مجدد از آب خاکستری تصفیه شده به منظور آبیاری فضا سبز دانشگاه و سایر مصارف صرفه‌جویی در مصرف آب از اهداف این پروژه است گفت: با توجه به خشکسالی های اخیر و مشکلات کمبود آب، همچنین با توجه به وسعت فضای سبز دانشگاه و خطر خشک شدن درخت‌ها موضوع استفاده از آب خاکستری از اهمیت زیادی برخوردار است که با تکمیل این طرح در مجموع حدود ۲۰۰ هزار لیتر در مصرف آب صرفه جویی می شود.
وی در ادامه افزود: همچنین تمامی شاخص‌های ۹ گانه مدیریت سبز که با زیر مجموعه هایش بیش از ۱۰۰ موضوع مختلف را در زمینه مدیریت سبز شامل می شود تماماً" در دانشگاه اصفهان در حال پیاده سازی است.
دکتر میرخانی همچنین در ادامه بیانات خود تصریح کرد: غرفه دانشگاه اصفهان در سال گذشته در اولین نمایشگاه دستاوردهای اجرایی دانشگاه ها، موسسات آموزشی، پژوهشی و پارک های علم و فناوری در حوزه مدیریت سبز به عنوان غرفه برتر معرفی و دکتر محمد حسین امید معاون اداری و مالی و مدیریت منابع وزارت علوم، تحقیقات و فناوری از دکتر هوشنگ طالبی رئیس دانشگاه اصفهان برای کسب این موفقیت تقدیر کرد.
معاون اداری و مالی دانشگاه اصفهان ضمن اشاره به روند اجرای طرح تصفیه پساب خاکستری اظهار داشت: در ابتدای امر آب خاکستری را از آب سیاه جدا کرده که الزام آن جداسازی لوله کشی فاضلاب‌های خوابگاه‌هاست و سپس در خارج از محیط خوابگاهی پکیجی قرار داده شده است که آب خاکستری در آن احیا می‌شود و به دریاچه بالا سر دانشگاه منتقل و برای مصرف کشاورزی و آبیاری درختان مورد استفاده قرار می‌گیرد.
دکتر میرخانی افزود: دستگاه تصفیه آب خاکستری با هزینه ای بالغ بر یک میلیارد و ۵۰۰ میلیون تومان در دانشگاه اصفهان راه اندازی شده که شرکت آبفای اصفهان با پرداخت ۳۵۰ میلیون تومان از هزینه ساخت و راه اندازی این طرح، همکاری مطلوبی با دانشگاه داشته است.
وی خاطر نشان ساخت: در حال حاضر ۲۰۰ متر مکعب در ثانیه آب خاکستری احیا و به چرخه استفاده بهینه، وارد می شود.
دکتر میرخانی گفت: دومین دستگاه آب خاکستری در سال آینده در دانشگاه اصفهان نصب و حدود ۲۴۰ واحد مسکونی کوی اساتید و کارکنان، تحت پوشش این دستگاه تصفیه پساب خاکستری قرار خواهند گرفت.
وی در ادامه افزود: پروژه بازسازی، تجهیز و تعمیر خوابگاه های دانشجویی با هزینه ای بالغ بر ۲,۵۰۰,۰۰۰,۰۰۰ تومان از ۱۰ تیر ماه سال جاری شروع و با تلاش ناظرین فنی دانشگاه ۲۰ شهریور به اتمام رسید.
معاون اداری ومالی دانشگاه همچنین به ارائه گزارش مبسوطی از عملکرد بخش‌های مالی، اداری و فنی دانشگاه پرداخت و افزود: دانشگاه در بخش فنی در سال ۹۲ حدود ۱۳۰ هزار متر مربع ساختمان نیمه کاره که از ۵% تا ۷۰% پیشرفت ساخت داشتند را تحویل و در سال جاری با کمک خیرین و استفاده از تسهیلات بانکی، بدون تعریف بودجه دولتی حدود ۴۰ هزار متر مربع از این ساختمان‌ها را مورد بهره برداری قرار داده است.
وی با اشاره به رشد ۲۰۰ درصدی بودجه دانشگاه اظهار داشت: تخصیص بودجه فرمول خاص خود را دارد و دانشگاه در ۴ سال اخیر با رشد ۲۰۰ درصدی بودجه مواجه بوده است به طوری که در سال ۹۲ حدود ۹۰ میلیارد بودجه داشته و این رغم در سال ۹۶ به ۲۲۵ میلیارد افزایش یافته و تا کنون با مدیریت صحیح تمامی بدهی های دانشگاه پرداخت شده است.
دکتر میرخانی افزود: استراتژی دانشگاه، کاهش وابستگی به بودجه دولتی و اتکا به درآمد های اختصاصی است که برای رسیدن به این مهم باید در راستای رسالت دانشگاه که همان درامد زایی از طریق خدمت رسانی علمی و فناوری است گام برداشت و همواره مراقب حفظ صیانت دانشگاه بود.
همچنین در پایان این نشست، اصحاب رسانه از پروژه‌های عمرانی دانشگاه و طرح تصفیه پساب خاکستری بازدید کردند.
ل.م. ۵۴/ ر.ب ۱۳۴۵
<p>&nbsp;
<p>&nbsp;