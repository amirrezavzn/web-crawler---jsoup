افتتاح مجموعه آزمایشگاهی دانشگاه هرمزگان، اهدایی شرکت پالایش نفت بندرعباس - وزارت علوم، تحقیقات و فناوری
به گزارش اداره کل روابط عمومی وزارت علوم، در ابتدای این مراسم دکتر علی اکبر شیخی فینی، رئیس دانشگاه هرمزگان در خصوص نقش صنایع در گسترش علم و توسعه آموزش عالی استان صحبت کرد و گفت: استان هرمزگان در زمینه نفت استعداد بالقوه‌ای دارد به همین جهت راه اندازی دانشکده مهندسی شیمی و نفت را در دستور کار داریم و با توجه به اینکه یکی از خواسته‌های منطقه بوده است به دنبال این موضوع بوده‌ایم اما راه اندازی رشته‌های جدید ساختار خاص خود را دارند.
وی در ادامه با تشکر از زحمات مجموعه مدیریتی شرکت پالایشگاه نفت بندرعباس در ساخت و اهدای مجموعه آزمایشگاهی و کارگاهی گفت: امیدواریم این حرکت الگویی برای دیگر صنایع مستقر در استان هرمزگان به منظور مشارکت در توسعه آموزش عالی در استان باشد.
فریدون همتی استاندار هرمزگان نیز در آئین بهره‌برداری از این مجموعه این اقدام را گامی در راستای تقویت ارتباط میان صنعت و دانشگاه دانست و اظهار داشت: استان هرمزگان نیازمند نیروهای متخصص و کارآزموده است که این مجموعه آزمایشگاهی می‌تواند کمک خوبی به این امر داشته باشد.
وی با بیان اینکه دولت برنامه جامعی برای توسعه سواحل مکران به خصوص در شهرستان جاسک دارد، افزود: قرار است یک پایانه نفتی بزرگ در سواحل مکران در شهرستان جاسک در شرق هرمزگان احداث شود که این مجموعه شامل دو پالایشگاه و سه پتروشیمی است و مجموعه عظیمی محسوب می‌شود که این منطقه را به یک قطب مهم نفتی تبدیل می‌کند.
همتی بیان داشت: ایجاد زیرساخت‌های لازم برای توسعه صنعت نفت و گاز در جزیره قشم نیز در حال پیگیری است و منطقه ویژه پارسیان در غرب هرمزگان نیز قرار است به یک قطب پتروشیمی و نفت و گاز تبدیل شود.
استاندار هرمزگان خاطرنشان کرد: تمامی این صنایع و ظرفیت‌های مهمی که قرار است در استان ایجاد شود به نیروی انسانی متخصص نیازمند است و باید در جهت تربیت و آموزش نیروهای بومی و ماندگار هرمزگان جهت اشتغال در این مجموعه‌ها تلاش کنیم.
هاشم نامور مدیر عامل شرکت پالایش نفت بندرعباس نیر در ادامه این مراسم اظهار کرد: پالایشگاه نفت بندرعباس وظیفه اصلی‌اش تامین فراورده‌های نفتی است و این پالایشگاه ۱۸ درصدسوخت کشور را نیز تامین می‌کند.
وی ادامه داد: پالایشگاه نفت بندرعباس وظیفه اصلی را در تامین انرژی کشور دارد و اکنون پروژه‌های بزرگی را در دست اجرا داریم.
مدیرعامل پالایش نفت بندرعباس اظهار کرد: حدود ۳۵۰۰ نیروی انسانی بصورت مستقیم و بیش از ۵ هزارنفر بصورت غیر مستقیم در این پالایشگاه مشغول به فعالیت هستند.
نامور بیان داشت: در کنار وظیفه اصلی سازمانی در راستای مسئولیت‌های اجتماعی گام‌های خوبی برداشته‌ایم.
وی خاطرنشان کرد: در راستای مسئولیت‌های اجتماعی مجموعه آموزشی ۱۲ کلاسه با اعتبار ۴ میلیارد تومان، تجهیز بیمارستان سوانح و سوختگی بیمارستان شهید محمدی بندرعباس، جابجایی روستای جمال احمد، جاده شهرک مروارید به سمت تازیان و بهره‌برداری از مجموعه آزمایشگاه و کارگاهی مهندسی شیمی، مکانیک و عمران دانشگاه هرمزگان از جمله پروژه‌هایی بوده که پالایشگاه نفت بندرعباس اهدا کرده است.
مدیرعامل پالایش نفت بندرعباس با اشاره به اینکه این پروژه در جهت توسعه ارتباط صنعت با دانشگاه بوده است، اظهارداشت: به این نتیجه رسیدیم که با احداث این آزمایشگاه و توسعه این‌گونه رشته‌ها با فارغ‌التحصیلان رشته شیمی نیروی انسانی مورد نیاز استان تامین شود.
وی در پایان یادآور شد: به دانشگاهیان اعلام خواهیم کرد در راستای تعلیم و تربیت نیروی متخصص، پالایشگاه می‌تواند یک کارگاه آموزشی مناسبی باشد و در راستای ایجاد، توسعه، بسط و گسترش زیرساخت‌های استان امیدواریم بتوانیم گام‌های اساسی برداریم.
س.س ۱۳۵۱/ ر.ب ۱۳۴۵