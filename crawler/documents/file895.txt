انعقاد تفاهم‌نامه همکاری دانشگاه صنعتی نوشیروانی بابل با دانشگاه آتیلیم ترکیه - وزارت علوم، تحقیقات و فناوری
به گزارش اداره کل روابط عمومی وزارت علوم، این تفاهم‌نامه همکاری، در حاشیه کارگاه آموزشی که با موضوع راهکارهای بین‌المللی سازی آموزش عالی برای دانشگاه‌ها و موسسات آموزشی عالی و به همت اتحادیه بین المللی دانشگاه های اوراسیا (اروپا آسیا) ( EURAS< ) و با حضور نمایندگانی از دانشگاه‌های برتر ترکیه و بیش از ۸۵ دانشگاه، پژوهشگاه و پارک علم و فناوری‌ به میزبانی دانشگاه صنعتی امیرکبیر برگزار شد، به امضا رسید.
دکتر حسن آتاسوی رئیس امور بین الملل دانشگاه آتیلیم، در ارائه شفاهی خود در این کارگاه از دانشگاه صنعتی نوشیروانی بابل به عنوان تنها دانشگاه ایرانی دارای رتبه بین‌المللی زیر ۵۰۰ یاد کرد و ضمن امضای تفاهم نامه و تبریک به دانشگاه صنعتی نوشیروانی بابل جهت کسب رتبه چشمگیر در نظام رتبه بندی تایمز، عقد این تفاهم نامه را گامی موثر در گسترش ارتباطات علمی، فرهنگی و اجتماعی دو دانشگاه دانست.
دانشگاه آتیلیم بر اساس رتبه بندی تایمز با رتبه ۹۸ جزو ۱۰۰ دانشگاه جوان (زیر ۵۰ سال قدمت) دنیا است و در جایگاه چهارم در ترکیه قرار دارد.
اتحادیه دانشگاه های اوراسیا، سازمانی غیرانتفاعی و وابسته به انجمن اروپایی تضمین کیفیت آموزش عالی است که از سوی ۷ دانشگاه در منطقه اوراسیا در سال ۲۰۰۸ برای افزایش همکاری‌ها بین دانشگاه‌های اروپایی و تبادل دانشجو و استاد تاسیس شد. این اتحادیه ۹۴ عضو ثابت و ۷ عضو موسس دارد و از ایران تنها دانشگاه صنعتی امیرکبیر به عضویت اتحادیه درآمده است.
ل.م. ۱۳۵۴/ ر.ب ۱۳۴۵
<p>&nbsp;
<p>&nbsp;