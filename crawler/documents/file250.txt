آیین معارفه دکتر غلامی، وزیر علوم برگزار شد - وزارت علوم، تحقیقات و فناوری
آیین معارفه دکتر منصور غلامی وزیر علوم، تحقیقات و فناوری و تجلیل و تکریم وزیر و سرپرست پیشین این وزارتخانه روز سه شنبه با حضور دکتر اسحاق جهانگیری، معاون اول رییس جمهوری برگزار شد.
به گزارش اداره کل روابط عمومی وزارت علوم، در این مراسم که دکتر سورنا ستاری معاون علمی و فناوری رئیس جمهوری، تنی چند از اعضای شورای عالی انقلاب فرهنگی، معاونان و مدیران وزارت علوم و برخی از روسای دانشگاه‌های کشور نیز در آن حضور داشتند، دکتر جهانگیری حکم انتصاب وزیر علوم از سوی دکتر حسن روحانی، رییس جمهوری اسلامی ایران را به دکتر غلامی اهدا کرد.
دکتر جهانگیری در این مراسم با بیان اینکه توسعه کشور تنها از طریق توسعه علمی امکان‌پذیر است، گفت: ضرورت و پیش نیاز اصلی توسعه پایدار و همه جانبه و رسیدن به افق چشم‌انداز، توسعه علمی است و کانون اصلی توسعه علمی دانشگاه‌های کشور هستند.<
معاون اول رییس جمهوری، دانشگاه‌های کشور را به عنوان نقطه شناسایی مسائل کشور و محلی برای یافتن راهکارهای حل مسائل کشور معرفی کرد و گفت: دانشگاه‌های کشور از ظرفیت و توانمندی بالایی برخوردارند و به همین دلیل انتظاری که از دانشگاه‌ها برای کمک به حل مسائل کشور وجود دارد، انتظاری دست‌نیافتنی نیست.<
وی با تاکید بر اینکه مدیریت دانشگاه‌ها نباید مدیریتی چندپاره باشد، تصریح کرد: دانشگاه‌ها باید در جذب استاد، بودجه و مدیریت امور استقلال داشته باشند و تلاش دولت همواره این بوده است که دانشگاه‌ها از امنیت، استقلال و جایگاه مناسب برخوردار باشند و استادان، دانشجویان و تشکل های علمی و سیاسی نیز دارای احترام و شأن مناسب باشند.<
دکتر جهانگیری همچنین با تاکید بر اهمیت پارک‌های علم و فناوری کشور، گفت: ما باید به دنبال حل مسئله بیکاری و اشتغالزایی برای جوانان تحصیل‌کرده باشیم تا فارغ التحصیلان دانشگاهی بتوانند از فرصت شغلی متناسب با تحصیلات خود برخوردار باشند و بازدهی مناسبی نیز برای کشور ایجاد کنند.
دکتر غلامی نیز در آیین معارفه خود به عنوان وزیر علوم اظهار داشت: با توانمندتر کردن فارغ‌التحصیلان دانشگاه‌ها و مراکز آموزش عالی مبتنی بر شرایط و نیازهای روز و ایجاد انگیزه‌ها و بسترهای لازم برای کارآفرینی و اشتغال آنها، می‌توان سرعت ورود فارغ‌التحصیلان را به بخش تولید و صنعت، افزایش داد.<
وی با بیان اینکه تکیه مجموعه وزارت علوم، تحقیقات و فناوری به فکر و اندیشه و توان تخصصی دانشگاه‌ها و مراکز آموزش عالی است، گفت: در حوزه علم و فناوری، باید پارک‌های علم و فناوری، محوریت پیشبرد برنامه‌ها را عهده‌دار شوند.<
وزیر علوم، تحقیقات و فناوری با اشاره به برنامه تقدیمی خود به مجلس شورای اسلامی تصریح کرد: این برنامه با جمع‌بندی نظرات رؤسای دانشگاه‌های کشور از طریق اخذ و جلب نظر و پیشنهادهای آنها و مکاتبه از راه دور و همچنین نشست با رؤسای دانشگاه‌های سطح یک کشور تنظیم و تقدیم مجلس شورای اسلامی شد.<
دکتر غلامی درخصوص برنامه ارائه شده به مجلس شورای اسلامی که برگرفته از اسناد بالادستی و برنامه‌های راهبردی و فرادستی است، افزود: اجرای این برنامه، نیازمند تدوین روش‌های اجرایی است که قطعاً با نظر مجموعه‌های علمی اعم از دانشگاه‌ها و مراکز پژوهشی و فناوری صورت خواهد گرفت.<
وی با اشاره به اهمیت دیپلماسی علمی و همکاری‌های علمی و بین‌المللی با دانشگاه‌ها و مراکز علمی و تحقیقاتی بزرگ جهانی، اظهار داشت: این امر اگر چه با تأخیر آغاز شد ولی شروع خوبی را در این زمینه داشته‌ایم. این حرکت می‌تواند با شتاب بیشتر و حمایت‌هایی که دولت محترم و نهادهای مسئول و ذی‌ربط انجام می‌دهند گسترش بیشتری یابد.
دکتر محمد فرهادی، وزیر سابق علوم نیز از دیگر سخنرانان این مراسم بود. وی اظهار داشت: در دولت یازدهم تعداد مقالات علمی برتر کشور که در فهرست مقالات برتر دنیا قرار دارند سه برابر شد و جمهوری اسلامی ایران رتبه اول در شتاب رشد علمی در کل دنیا را در سال ۲۰۱۶ کسب کرد.
وی از دکتر غلامی خواست تا توجه ویژه‌ای به جذب کمک ارزی ۵۰۰ میلیون دلاری ژاپن برای تجهیز علمی دانشگاه‌ها داشته باشد.<
دکتر فرهادی در تشریح دستاوردهای وزارت علوم در دولت یازدهم اظهار داشت: کسب رتبه اول ایران در تولید علم در جهان اسلام و قرار گرفتن اسامی ۱۳ دانشگاه برتر ایران درفهرست دانشگاه‌های برتر نظام رتبه‌بندی تایمز و ۱۸ دانشگاه در فهرست نظام رتبه‌بندی لایدن از دیگر توفیقات وزارت علوم در دولت یازدهم است.<
وی، افزایش تعداد پارک‌های علم و فناوری از ۳۲ به ۴۲ و انعقاد ۲,۵۰۰ میلیارد تومان قرارداد همکاری پژوهشی با وزارتخانه‌های نفت، نیرو و کشاورزی را از جمله اقدمات وزارت علوم در دولت یازدهم ذکر کرد.<
وزیر سابق علوم اضافه کرد: در دولت یازدهم ۸۳۴ برنامه درسی دانشگاه با هدف مهارت محوری بازنگری شد، ۱۲ دوره دکتری مشترک با دانشگاه‌های خارجی ایجاد شد و با مشارکت خیرین آموزش عالی ۵۰۰ مترمربع به فضای فیزیکی دانشگاه‌ها اضافه شد.
در بخش دیگری از آیین معارفه وزیر جدید علوم، تحقیقات و فناوری، دکتر سیدضیاء هاشمی سرپرست پیشین این وزارتخانه نیز در سخنانی اظهار داشت: وقت آن رسیده است که آموزش عالی کشور یکپارچه شده و از حالت مجزا و پراکنده در بین دستگاه‌های اجرایی مختلف خارج شود.
وی اظهار امیدواری کرد دکتر غلامی در حفظ و ارتقای اقتدار آموزش عالی توفیق داشته باشد و تمام اختیارات وزارت علوم را به آن برگرداند و وزارت علوم کانون سیاستگذاری و برنامه ریزی برای آموزش عالی و علم و فناوری کشور براساس ماموریت های خود باشد.
سرپرست سابق وزارت علوم با تاکید بر ارتقای سرمایه اجتماعی در کشور گفت: آگاهی، مشارکت اجتماعی و اعتماد از مهمترین شاخص‌های سرمایه اجتماعی هستند که در دولت یازدهم به آنها توجه شد و شاهد رشد مشارکت اجتماعی در جامعه و احساس مسئولیت اجتماعی در دانشگاهها بودیم.<
دکتر هاشمی افزود: زنده بودن فضای دانشگاه‌ها یکی از دستاوردهای مهم دولت یازدهم است، همچنین اعتماد اجتماعی و ارتقا آن یکی از ضرورت‌های این دولت تعریف شده بود که به خوبی به آن عمل شد، امیدواریم که در دولت دوازدهم این روند ادامه یابد.
در بخش پایانی آیین معارفه وزیر علوم، از خدمات ارزشمند دکتر فرهادی و دکتر هاشمی، وزیر و سرپرست پیشین وزارت علوم با اهدای هدایا و لوح تقدیر توسط دکتر جهانگیری، معاون اول رییس جمهوری تجلیل و قدردانی شد.
دکتر غلامی روز یکشنبه با کسب ۱۸۰ رای موافق نمایندگان مجلس شورای اسلامی به عنوان وزیر علوم، تحقیقات و فناوری دولت دوازدهم از مجلس رای اعتماد گرفت و پس از آن، دکتر حسن روحانی، رییس جمهوری نیز با استناد به اصول هشتاد و هفتم و یکصد و سی و سوم قانون اساسی جمهوری اسلامی ایران، وی را رسماً به این سمت منصوب کرد.<
دکترمنصور غلامی متولد سال ۱۳۳۲ در شهر همدان است و پیش از این ریاست دانشگاه بوعلی سینای همدان را بر عهده داشته است.
وی تا کنون علاوه بر نگارش بیش از ۶۰ عنوان مقاله در مجلات علمی- پژوهشی داخلی و خارجی، راهنمایی بیش از ۴۰ پایان نامه را به عهده داشته است.
وزیر علوم همچنین افزون بر کارهای علمی، مسئولیت های اجرایی متنوعی از جمله ریاست دانشگاه بوعلی سینا را در ۳ دوره و به مدت ۱۲ سال در کارنامه خود دارد.
شناخت کامل دکتر غلامی از حوزه گسترده آموزش عالی و داشتن تجارب مدیریتی موفق از گروه اموزشی، دانشکده، دانشگاه، مسئولیت کمیسیون های دایمی هیات های امناء، انتساب ایشان به خانواده ای خوشنام، متدین، همراه با پیشینه ارزنده در فعالیت های فرهنگی و سیاسی در بنیاد امور مهاجرین جنگ تحمیلی، فعالیت در جهاد سازندگی، جهاد دانشگاهی و عضویت در انجمن اسلامی مدرسین دانشگاه های کشور، می تواند به عنوان سرمایه ای گرانسنگ در انجام موفقیت آمیز مسئولیت و سکانداری وزارت علوم، تحقیقات و فناوری به شمار آید.
&nbsp;