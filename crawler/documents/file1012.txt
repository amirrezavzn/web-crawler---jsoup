دستیابی ایران به رتبه ۱۸ علمی در جهان - وزارت علوم، تحقیقات و فناوری
به گزارش روابط عمومی وزارت علوم، دکتر فریدون که در آیین آغاز سال تحصیلی جدید دانشگاه دامغان سخن می گفت، با اشاره به آمار جمعیت دانشجویی کشور و ظرفیت دانشگاه ها، بر لزوم فعالیت علمی پژوهشی دانشجویان و اعضای هیئت علمی بویژه در شرکت های دانش بنیان و پارک های علم و فناوری تاکید کرد واظهار داشت: ۳۹ پارک علم و فناوری در کشور وجود دارد که این پارک ها jتا پایان سال 1394در حدود ۲۱۵ میلیون دلارصادرات را به انجام رسانده اند.
دکتر فریدون با اشاره به توان و ظرفیت های خوب در حوزه آموزش عالی کشور افزود: از ابتدای دولت یازدهم عملیات اجرایی دو میلیون و ۵۰۰ هزار متر مربع پروژه عمرانی در سطح دانشگاه ها و مراکز آموزش عالی آغاز شده و تا کنون دو میلیون مترمربع از این میزان تکمیل و به بهره برداری رسیده است.
مشاور وزیر علوم، تحقیقات و فناوری از شکل گیری دانشگاه های صنعتی در کشور خبر داد و گفت: دانشگاه ها و مراکز آموزش عالی باید با تلاشی مضاعف، چرخه علمی را به ثروت تبدیل کنند.
وی با بیان اینکه شتاب دادن به رشد و توسعه کیفی مراکز آموزش عالی از مهم ترین برنامه های وزارت علوم، تحقیقات و فناوری است، افزود: امروزه بدون ارتباط صنعت و دانشگاه در عرصه های علمی نمی توان موفقیتی را کسب کرد لذا باید صنعت و دانشگاه در عرصه های علمی با یکدیگر رقابت کنند و این مهم می طلبد تا ارتباط این دو بخش بیش از پیش تقویت شود.
دکتر عبدالعلی بصیری، رئیس دانشگاه دامغان نیز در این مراسم گفت: آغاز سال تحصیلی 97-96 با ماه سرشار از عبرت و پیام محرم و هفته شکوهمند دفاع مقـدس مقارن است؛ دو فصل سرشار از شگفتـی های ناب انسانـی، حماسه و دفـاع، ایثـار و شهادت که شهدای گرانقدر از عاشورا تا دفاع مقدس، با انتخابی آگاهانه و مسئولانه در پیش روی ما گشوده و راه و رسم سربلندی را به ما آموختند، امیدوارم سال تحصیلی جدید توأم با رشد و بالندگی در تمام عرصه های علمی و فرهنگی باشد.
دکتر بصیری در ادامه با ارائه گزارشی از فعالیت ها، ظرفیت ها و توانایی های دانشگاه دامغان، ابراز امیدواری کرد سال تحصیلی جدید با همت اعضای هیئت علمی، کارکنان و دانشجویان با موفقیت های بیشتری همراه باشد.
حجت الاسلام محمد فدایی، مسئول دفتر نهاد مقام معظم رهبری در دانشگاه به همزمانی مناسبت های هفته دفاع مقدس، ایام شهادت امام حسین(ع) و آغاز سال تحصیلی جدید اشاره کرد و گفت: محرم کلاس بندگی و درس آزادگی است و می توان از این ایام درس آزادی و عزت آموخت.
در پایان مراسم دکتر فریدون به سؤالات دانشجویان، کارکنان و اعضای هیئت علمی حاضر در جلسه پاسخ داد.
همچنین پس از مراسم آغاز سال تحصیلی جدید، دکتر فریدون و اعضای هیئت رئیسه دانشگاه دامغان به مناسبت هفته دفاع مقدس با یکی از خانواده های شاهد و ایثار گر دانشگاه دامغان دیدار کردند.