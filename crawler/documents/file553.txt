اتلاف سالانه هفتصد تا هشتصد میلیارد تومان انرژی از دودکش‌های کارخانجات سیمان - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر امیری راد در سخنرانی خود در این همایش با عنوان «پتانسیل های بازیافت حرارتی با هدف تولید برق در صنعت سیمان»، گفت: ایران با تولید بیش از ۷۵ میلیون تن سیمان در سال در جایگاه چهارمین تولیدکننده این محصول در سطح جهان قرار دارد.
وی افزود: مطابق بررسی‌های انجام شده به ازای تولید هر تن سیمان چیزی حدود ۱۰۰ کیلو وات ساعت برق و معادل ۱۰۰ متر مکعب گاز طبیعی مصرف می‌شود که با درنظر گرفتن قیمت گاز صادراتی به معنای این است که چیزی بین ۱۵۰ تا ۲۰۰ هزار تومان تنها مصرف انرژی هر تن سیمان است که رقمی قابل تاملی است و طبیعتاً ادامه چنین روندی قابل دوام نیست.
مدیر پژوهشی دانشگاه حکیم سبزواری ادامه داد: ارائه راهکارهایی جهت بهبود بازده انرژی این صنعت ضروری است و یکی از راهکارهای متداول استفاده از حرارت اتلافی کارخانجات سیمان در جهت تولید برق است.
وی با اشاره به انجام پروژه پژوهشی در دانشگاه حکیم سبزواری و بررسی حرارت اتلافی کارخانه سیمان سبزوار اظهار داشت: از حرارت اتلافی این کارخانه با ظرفیت تولید یک میلیون تن سیمان درسال می‌توان برای تولید برق با توان ۴ تا ۵ مگاوات استفاده کرد که درآمد صادرات گاز صرفه جویی شده ناشی از آن بین ۱۰ تا ۱۵ میلیارد تومان سالانه است که با احتساب مجموع ظرفیت این کارخانجات نشان دهنده اتلافات هفتصد تا هشتصد میلیارد تومان انرژی حرارتی در آن‌هاست که می‌توان از این منابع، منافع سرشار به دست آورد که متاسفانه هرز می‌رود.
سومین دوره از همایش سیمان و افق پیش رو با محوریت علمی دانشگاه حکیم سبزواری در سالن همایش های رازی تهران برگزار شد. در این همایش آخرین پژوهش‌ها و یافته‌های علمی در حوزه صنعت سیمان با حضور پژوهشگران و صاحبان صنایع خارجی و ایرانی بررسی و همچنین نمایشگاهی از توانمندی شرکت‌های داخلی، به همراه آخرین دستاوردهای روز دنیا در زمینه صنعت سیمان نیز برپا شد.
ل.م. ۱۳۵۴/ ر.ب ۱۳۴۵
&nbsp;
&nbsp;