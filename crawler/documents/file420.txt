"توسعه علم و فناوری" و "حل چالش های پیچیده کشور"، دو ماموریت اساسی نظام پژوهش، فناوری و نوآوری - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر مسعود برومند روز سه شنبه در اجلاس روسای دانشگاه های کشور با اشاره به مقوله توسعه پایدار اقتصادی گفت: این توسعه بر اساس اصول اقتصاد مقاومتی در دو محور صنعت و کشاورزی برنامه ریزی می شود ودر این میان توسعه علم، فناوری و نوآوری نقش بنیادین در استحکام پایه های اقتصادی کشور داشته و خود به عنوان منشا اصلی اقتصاد دانش بنیان یک محور اصلی در توسعه تلقی می شود.
وی افزود: پژوهش و فناوری باید در بهبود و ارتقای سطح رفاه جامعه و مردم نقش اساسی ایفا کند و چناچه این مهم رخ دهد پژوهش و فناوری در جامعه ارزش تلقی می شود و همه ارکان جامعه خود نسبت به ایفای نقش سازنده و گسترش تحقیق و توسعه در کشور اقدام خواهند کرد.
دکتر برومند در خصوص ایجاد اکوسیستم نوآوری گفت: ماموریت اول با ایجاد و توسعه اکوسیستم نوآوری در کشور حاصل می شود که به مفهوم پایه ریزی یک اقتصاد سیستمی است که در این سیستم نشانه ها و عوامل پیروزی ارائه می شود و دولت ها به جای سیاست مداخله جویانه و تصدی گری سعی می کنند فرآیند گرا عمل کرده و شرایط و بستر را برای رشد و نوآوری و خلاقیت آماده کنند.
معاون پژوهش و فناوری وزارت علوم با اشاره به نقش آفرینان در اکوسیستم نوآوری گفت: همه مردم و ارکان جامعه، دولت، مجلس و حتی قوه قضائیه کشور در ایجاد اکوسیستم نوآوری کشور نقش ایفا می کنند والگو های فکری، فرهنگ، جامعه، اقتصاد، سیاست و محیط زیست به شدت در موفقیت و یا شکست طرح ها در کنار دانشگاه ها و پژوهشگاه ها و مناطق ویژه علم و فناوری نقش دارند.
وی با اشاره به فرآیند حاکم در اکو سیستم نوآوری افزود: شاخص ایجاد یک اکوسیستم هماهنگ و موثر و پویا آن است که فرآیند نوآوری که همان فرآیند ایده تا محصول است به سهولت اجرا شود.
وی به مسیر فرآیند اکوسیستم نوآوری اشاره کرد و گفت: شکل گیری ایده، تثبیت مفهوم، اجرای پایلوت، صحه گذاری، دانش فنی، ایجاد ارزش افزوده اقتصادی، توسعه بازار، تولید، طراحی محصول نهایی، تشکیل شرکت و طرح کسب و کار مسیر فرآیند ایده تا محصول را مشخص می کند.
دکتر برومند در ادامه گفت: مسئولیت ایجاد اکوسیستم نوآوری در کشور با شورای انقلاب فرهنگی، وزارت علوم تحقیقات و فناوری، شورای عالی عتف، وزارتخانه ها و دستگاه های اجرایی و در نهایت با معاونت علمی و فناوری ریاست جمهوری است که شورای انقلاب فرهنگی نهاد تدوین کننده این چشم انداز است و وزارت علوم مسئول ایجاد اکوسیستم نوآوری و شورای عتف مسئول هماهنگی ها و انسجام عملیاتی و وزارتخانه ها و دستگاه های اجرایی بهره برداران این سیستم و معاونت علمی فناوری ریاست جمهوری به شکل یک ستاد اجرایی اکوسیستم نوآوری را حمایت می کند.
معاون پژوهش و فناوری وزارت علوم به نقش اجرایی وزارت علوم در این خصوص اشاره کرد و گفت: وزارت علوم برای تبدیل شرایط کنونی نظام نوآوری کشور به شرایط ایده آل که بتواند شاخص های هدف در نقشه جامع علمی کشور را محقق سازد به سه عنصر نیروی انسانی، امکانات و منابع لازم و روش اجرای امور تمرکز دارد.
دکتر برومند با اشاره به برنامه های اجرایی وزارت علوم گفت: ارتقای سطح ذکاوت، توانمندی و اشتغال پذیری نیروی انسانی فعال، بهبود و ارتقای فرآیندهای توسعه پژوهش های علمی و فناورانه، بهبود زیر ساخت ها و امکانات زیست بوم نوآوری کشور، باز مهندسی ساختارهای اجرایی، توسعه سازمان های یاد گیرنده در زیست بوم نوآوری کشور و برنامه اجرایی برای حل چالش های ملی کشور از جمله اصلی ترین برنامه های وزارت عتف به شمار می رود.
در ادامه این نشست یک روزه که با حضور وزیر علوم، تحقیقات و فناوری، قائم مقام و تعدادی از معاونان وزیر و نیز حدود ۵۰ تن از روسای دانشگاه های کشور در محل وزارت علوم برگزار شد، دکتر حسین عسکریان ابیانه معاون اداری مالی و مدیریت منابع وزارت علوم توضیحاتی در خصوص موضوع بودجه دانشگاه ها و مراکزآموزش عالی ارائه کرد و دکتر حسین سالارآملی قائم مقام وزیر علوم در امور بین الملل و رئیس مرکز همکاری های علمی و بین المللی نیز به بیان دیدگاه های خود درباره راهکارهای تقویت دیپلماسی علمی و توسعه تعامل ها و همکاری های علمی بین المللی پرداخت.
همچنین دکتر مجتبی صدیقی، معاون وزیرعلوم و رئیس سازمان امور دانشجویان از ساخت خوابگاه های دانشجویی با استفاده از وام بانکی و مشارکت بخش خصوصی خبر داد و گفت: در سه سال اخیر پیگیر اجرای طرح مدیریت جامع خدمات رفاهی دانشجویان بودیم تا باری از دوش روسای دانشگاه ها برداشته شود.
دکتر غلامرضا غفاری، معاون فرهنگی و اجتماعی وزارت علوم نیز با تشکر از روسای دانشگاه ها برای ایجاد محیطی آرام و در عین حال با نشاط در دانشگاه های کشور، بر همکاری مستمر مسئولان دانشگاهی با تشکل های دانشجویی در زمینه های مختلف تاکید کرد.
دکترمحمد روشن، معاون حقوقی و امور مجلس وزارت علوم نیز در این نشست پاسخگوی ابهامات حقوقی روسای دانشگاه ها بود و دکتر مجتبی شریعتی نیاسر، معاون آموزشی وزارت علوم در خصوص سطح بندی و ماموریت گرا شدن دانشگاه ها و مراکز آموزش عالی کشورو همچنین اجرای طرح آمایش آموزش عالی سخن گفت.
روسای دانشگاه های حاضر در این نشست نیزدیدگاه های خود در خصوص موضوعاتی همچون"افزایش اختیارات هیئت های امنای دانشگاه ها"، "تشکیل شورای آموزش عالی در استان ها با مسئولیت رئیس یکی از مراکز آموزش عالی استان به عنوان نماینده وزیرعلوم"، "تهیه و ارائه مدل دانشگاه کارآفرین"، "توجه بیشتر دولت به انجام امور پژوهشی در دانشگاه ها"، "ایجاد فضاهای متناسب با معماری ایرانی – اسلامی در بناهای دانشگاهی" و بررسی دقیق تر در نحوه پذیرش دانشجو در مقاطع مختلف تحصیلی" و... را با وزیر علوم و دیگر مسئولان این وزارتخانه در میان گذاشتند.
س.س ۱۳۵۱/ ر.ب ۱۳۴۵