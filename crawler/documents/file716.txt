گرامی داشت هفته پژوهش و فناوری در مجتمع آموزش عالی لارستان - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از مجتمع آموزش عالی لارستان، دکتر بختیاری در این مراسم، به وجود پتانسیل‌های دانشجویی موجود در کشور اشاره کرد و از شکل‌گیری اتحاد استانداری، فرمانداری، دانشگاه‌ها و وزارت علوم در حوزه پژوهش و فناوری در استان فارس ابراز خرسندی کرد.
وی همچنین استان فارس را به عنوان استان نمونه کشوری درحوزه فعالیت‌های پژوهشی برشمرد و به آموزش و تربیت نیروهای پژوهشی از ابتدای دوران تحصیل اشاره و تاکید کرد.
سپس دکتر طاهری معاون آموزشی و پژوهشی مجتمع آموزش عالی لارستان به تشریح برگزاری کارگاه های مشترک آموزشی از جمله: تفکر خلاق و طوفان فکری، نگارش مقالات، آشنایی با نرم افزارهای مختلف علمی در طی هفته گذشته پرداخت و ضمن تاکید بر پتانسیل‌های موجود در انجام امور پژوهشی و نوپا بودن مراکز، به کم بودن پروژه‌های تحقیقاتی با قابلیت واگذاری به دانشگاهیان اشاره کرد و افزود: واحدهای دانشگاهی علی رغم پتانسیل‌های موجود سهم چندانی از بودجه پژوهشی را به خود اختصاص نمی دهند.
دکتر رزم جو مشاور استاندار فارس نیز در سخنانی به دانا بودن همه واحد‌های دانشگاهی برای رسیدن به توانایی اشاره کرد و گفت: بدون تکیه بر علم، فناوری و پژوهش امکان رسیدن به توسعه پایدار وجود ندارد.
وی از تشکیل ستاد هفته پژوهش و فناوری در استان فارس ابراز خرسندی کرد و به کارگیری نخبگان و دانشگاهیان در کنار مدیران بیش از پیش تاکید کرد.
در پایان این مراسم از پژوهشگران برتر همه دانشگاه‌ها، مرکز رشد فناوری و آموزش و پرورش لارستان تقدیر شد.
ر. ب ۴۵/‏ ع. ع ۵۷
&nbsp;
&nbsp;