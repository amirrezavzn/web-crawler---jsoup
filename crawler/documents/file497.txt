دکتر زمانی به سمت سرپرست دانشگاه پیام نور منصوب شد - وزارت علوم، تحقیقات و فناوری
به گزارش اداره کل روابط عمومی وزارت علوم، متن حکم انتصاب دکتر زمانی به شرح زیر است:
جناب آقای دکتر محمدرضا زمانی
سلام علیکم،
با عنایت به مراتب تعهد، تخصص و تجارب جناب‌عالی، به موجب این حکم به عنوان سرپرست دانشگاه پیام نور منصوب می‌شوید.
امید است با جلب مشارکت مسئولین استان‌ها و استفاده از ظرفیت های خیرین، وظایف سرپرستی دانشگاه را بر پایه قوانین، سیاست ها و برنامه های تقدیم شده به مجلس شورای اسلامی و مأموریت‌های تعیین شده برای آن دانشگاه به انجام رسانید. امید است با رعایت منشور اخلاقی دولت تدبیر و امید در حفظ بیت المال و اعمال سیاست های مؤثر به منظور صرفه جویی در هزینه‌ها، پرهیز از تجمل‌گرائی، تقویت نظم و انضباط اداری و رعایت دقیق مقررات مالی و ارتقای علمی، فرهنگی و اجتماعی آن دانشگاه، با اتکال به خداوند متعال بکوشید.
دکتر محمدرضا زمانی متولد ۱۳۳۷ در شهرستان میمه اصفهان و استاد پایه ۳۴ است. وی تا کنون راهنمایی بیش از ۸۰ رساله دکتری و پایان نامه کارشناسی ارشد را در رشته های مرتبط با تخصص خود عهده دار بوده است. چاپ ۹۶ مقاله علمی، پژوهشی در مجلات معتبر ملی و بین المللی، ارائه بیش از ۷۵ مقاله کامل و ۱۲۰ خلاصه مقاله در کنفرانس ها و همایش های معتبر داخلی و بین المللی از فعالیت های علمی ارزنده او است.
دکتر زمانی عضو انجمن های علمی زیست شناسی، بیوتکنولوژی و ژنتیک ایران است و در دو دوره در هیات مدیره انجمن زیست شناسی ایران عضویت داشته است. وی هم اکنون سردبیر مجله پژوهش های سلولی و ملکولی و نیز مدیر مسئول مجله بیوتکنولوژی ایران است. دکتر زمانی در سال های ۷۹ و ۸۰ به عنوان استاد نمونه دانشگاه رازی کرمانشاه برگزیده شده است.
سرپرست جدید دانشگاه پیام نور در حوزه فعالیت های آموزشی نیز افزون بر تدریس در مقاطع مختلف و دوره های متنوع مرتبط با زیست شناسی و زیست فناوری در دانشگاه های رازی، تهران، تربیت مدرس و پژوهشگاه ملی مهندسی ژنتیک و زیست فناوری، سهم بسزایی در ایجاد و راه اندازی دوره های کارشناسی ارشد و دکتری علوم سلولی و ملکولی داشته است.
وی در حوزه پژوهشی نیز مجری و یا همکار اصلی در ده ها طرح تحقیقاتی و پژوهشی بوده که حاصل نتایج آنها علاوه بر تربیت نیروهای متخصص و انتشار مقالات علمی متعدد، دستیابی به فناوری های موردنیاز کشور بوده است.
دکتر زمانی علاوه بر فعالیت های آموزشی و پژوهشی، از سوابق اجرایی ارزشمندی نیز برخوردار است. برخی از مسئولیت های اجرایی او عبارت است از: مدیر گروه زیست شناسی، مدیر کل تحصیلات تکمیلی، معاون پژوهشی و ریاست دانشگاه رازی، ریاست پژوهشگاه ملی مهندسی ژنتیک و زیست فناوری، مسئول کمیته های ایمنی زیستی، زیست فناوری و پدافند غیر عامل زیستی وزارت علوم و نیز ریاست کمیسیون دائمی هیات های امنای دانشگاه ها.
دکتر زمانی درمدت زمان خدمت خود، افزون بر فعالیت های علمی و پژوهشی و اجرایی، به مدت ده سال سابقه فعالیت در نهاد های انقلاب اسلامی و همچنین ۱۸ ماه سابقه حضور در جبهه های جنگ تحمیلی را در کارنامه خود دارد.
در مجموع تعهد، تخصص و تجربه موفق وی در مسئولیت های متنوع اجرایی می تواند پشتوانه مهمی برای توفیق ایشان در انجام این مسئولیت مهم باشد.
پیش از این دکتر علی اصغر رستمی ابوسعیدی مسئولیت ریاست دانشگاه پیام نور را بر عهده داشت.
وزیر علوم درنامه جداگانه ای با استعفای دکتر رستمی ابوسعیدی موافقت و از خدمات و تلاش های وی در مدت تصدی ریاست دانشگاه پیام نور قدردانی کرد.
ع.ع ۱۳۵۷