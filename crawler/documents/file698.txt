اجرای سریع‌تر توافق نامه همکاری های دو کشور در حوزه‌های علم و فنّاوری - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر سیدضیاء هاشمی در این دیدار گفت: حوزه های همکاری مختلفی در زمینه علم و فناوری بین ایران و مجارستان وجود دارد و توافق نامه ای نیز در گذشته منعقد شده است که با اجرای سریع آن، شاهد گسترش روابط بین دانشگاهی میان طرفین خواهیم بود.
وی افزود: پیشرفت های علم و فناوری کشور مجارستان در سالهای اخیر مطلوب بوده است و مایلیم از تجربیات و توانمندی های این کشور در زمینه‌های علم و فناوری استفاده کنیم.
دکتر هاشمی با اشاره به تحصیل ۲۰۰۰ دانشجوی ایرانی در دانشگاه‌های مجارستان، آن را از ظرفیت های بالقوه توسعه روابط بین دو کشور دانست و برای پذیرش دانشجویان مجارستانی در ایران اعلام آمادگی کرد.
سرپرست وزارت علوم، عملیاتی شدن توافق تحصیل ۱۰۰ دانشجو در قالب بورسیه های دانشجویی طرفین را از جمله راهکارهای ارتقای روابط علمی ایران و مجارستان اعلام کرد.
دکتر هاشمی اظهار داشت: مجارستان در زمینه آموزش های مهارتی و فنی و حرفه ای نیز در سطح بالایی قرار دارد که این بخش از آموزش عالی نیز می تواند محور همکاری های علمی دو کشور ایران و مجارستان باشد.
وی افزود: استمرار فعالیت مرکز زبان فارسی در مجارستان را از جمله مواردی دانست که به توسعه روابط علمی دو کشور کمک می کند.
دکتر هاشمی گفت: دانشگاه‌ها و مراکز آموزش عالی در همه امور و از جمله روابط بین ملتها پیشتاز هستند و حتی در زمان هایی که برخی از دولتها، مانع گسترش روابط علمی باشند، دانشگاهها، تعاملات علمی خود را ادامه می دهند.
سرپرست وزارت علوم افزود: رئیس جمهور کشوری که بزرگترین اقتصاد دنیا را دارد، به شکلی خارج ازعلم و ادب سخنرانی کرد و در این زمینه باید همکاران دانشگاهی ما، این نوع از سیاستمداران را آموزش دهند.
در ادامه این دیدار، دکتر لازلو پالکوویچ، قائم مقام وزیر و معاون آموزشی وزارت منابع انسانی مجارستان با قدردانی از میزبانی گرم طرف ایرانی گفت: از تقویت روابط دانشگاههای ایران و مجارستان حمایت می کنیم و در همین راستا در نشست خود با هیات ایرانی در دانشگاه یزد، توافق نامه همکاری های مشترک فیمابین در زمینه های آموزش عالی، تحقیقات و فناوری به امضای طرفین رسید.
وی با اشاره به اینکه حوزه های هوش مصنوعی، فیزیک، لیزر و مدیریت آب مجارستان برای انتقال تجربیات خود در این زمینه ها به دانشگاههای ایران خبر داد.
معاون آموزشی وزارت منابع انسانی مجارستان گفت: در بازدید از دانشگاه یزد، متوجه برنامه ریزی مسئولان این شهر برای اصلاح سیستم ترافیک شهری شدیم که در این زمینه نیز آماده همکاری با مسئولان ایرانی هستیم.
وی با اشاره به علاقمندی مجارستان برای توسعه روابط علمی بین دو کشور گفت: موضوع همکاری های علمی را به زمینه های مورد بحث در کمیسیون مشترک اقتصادی دو کشور اضافه خواهیم کرد.
هیات مجارستان پس از دیدار با سرپرست وزارت علوم، از دانشگاه علم و صنعت ایران و نیز خودروهای برقی این دانشگاه بازدید می کند.
<p style="text-align:justify;">نخستین کارگروه مشترک همکاری‌های علمی و فناوری ایران و مجارستان دیروز شنبه ۲۲ مهرماه در دانشگاه یزد برگزار و یادداشت توافق همکاری های علمی و فناوری مشترک دو کشور به امضا رسید. م.ع ۱۳۶۰/ ا.ب /۱۳۵۱<