آیین معارفه دکتر غلامی وزیر علوم، تحقیقات و فناوری آغاز شد - وزارت علوم، تحقیقات و فناوری
به گزارش اداره کل روابط عمومی وزارت علوم، در این آیین که با حضور تعدادی از وزیران و اعضای کابینه دولت دوازدهم، رئیس نهاد نمایندگی مقام معظم رهبری در دانشگاه‌ها، برخی از اعضای شورای عالی انقلاب فرهنگی، چند تن از نمایندگان مجلس شورای اسلامی و برخی از رؤسای دانشگاه‌های کشور در محل وزارت علوم در حال برگزاری است، قرار است دکتر جهانگیری پس از ایراد سخنان خود، حکم انتصاب وزیر علوم از سوی دکتر حسن روحانی، رییس جمهوری اسلامی ایران را به دکتر غلامی اهدا کند.
در بخش پایانی این مراسم نیز از خدمات ارزشمند دکتر فرهادی و دکتر هاشمی، وزیر و سرپرست پیشین وزارت علوم با اهدای هدایا و لوح تقدیر توسط دکتر جهانگیری، معاون اول رئیس جمهوری تجلیل و قدردانی خواهد شد.
روز گذشته نیز آئین استقبال از دکتر غلامی با حضور گسترده و پرشور معاونان، مدیران و کارکنان وزارت علوم در محل این وزارتخانه برگزار شد.
دکتر غلامی روز یکشنبه با کسب ۱۸۰ رأی موافق نمایندگان مجلس شورای اسلامی به عنوان وزیر علوم، تحقیقات و فناوری دولت دوازدهم از مجلس رای اعتماد گرفت و پس از آن، دکتر حسن روحانی، رئیس جمهوری نیز با استناد به اصول هشتاد و هفتم و یکصد و سی و سوم قانون اساسی جمهوری اسلامی ایران، وی را رسماً به این سمت منصوب کرد.
دکترمنصور غلامی متولد سال ۱۳۳۲ در شهر همدان است و پیش از این ریاست دانشگاه بوعلی سینای همدان را بر عهده داشته است.
وی تا کنون علاوه بر نگارش بیش از ۶۰ عنوان مقاله در مجلات علمی- پژوهشی داخلی و خارجی، راهنمایی بیش از ۴۰ پایان نامه را به عهده داشته است.
وزیر علوم همچنین افزون بر کارهای علمی، مسئولیت‌های اجرایی متنوعی از جمله ریاست دانشگاه بوعلی سینا را در ۳ دوره و به مدت ۱۲ سال در کارنامه خود دارد.
شناخت کامل دکتر غلامی از حوزه گسترده آموزش عالی و داشتن تجارب مدیریتی موفق از گروه اموزشی، دانشکده، دانشگاه، مسئولیت کمیسیون‌های دایمی هیات‌های امناء، انتساب ایشان به خانواده‌ای خوشنام، متدین، همراه با پیشینه ارزنده در فعالیت‌های فرهنگی و سیاسی در بنیاد امور مهاجرین جنگ تحمیلی، فعالیت در جهاد سازندگی، جهاد دانشگاهی و عضویت در انجمن اسلامی مدرسین دانشگاه‌های کشور، می‌تواند به عنوان سرمایه‌ای گرانسنگ در انجام موفقیت آمیز مسئولیت و سکانداری وزارت علوم، تحقیقات و فناوری به شمار آید.