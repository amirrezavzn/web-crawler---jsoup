اولین کنفرانس ملی نمادشناسی هنر ایران در دانشگاه بجنورد برگزار شد - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر احمد محقر، رئیس دانشگاه بجنورد، در آیین افتتاحیه این کنفرانس گفت: نماد، مظهر فشرده و کپسول شده رویداد مهمی در دورانی از تاریخ است که به طور معمول، با یک واژه، تصویر، ترکیب و یا سمبل خاصی ارائه می‌شود.
رئیس اولین کنفرانس ملی نمادشناسی در هنر ایران افزود: با استفاده از نماد، که مبین معنا و مفهوم ویژه‌ای است؛ برقراری ارتباط بین اقشار مختلف مردم، ممکن می‌شود.
وی تصریح کرد: انقلاب اسلامی، عرصه‌ای نو در ورود فرهنگ و هنر به رویدادهای اجتماعی، فرهنگی، سیاسی و اقتصادی است و بین هنر و نمادهای آن، با تمام مظاهر زندگی بشر ارتباط عمیقی وجود دارد.
دکتر محقر، نمادهای فرهنگی و مذهبی در انقلاب اسلامی همچون عاشورا را بسیار مهم دانست و اظهار کرد: نماد عاشورا، مفاهیمی همچون شهادت و مقاومت را به مردم منتقل می کند که برای اقشار مختلف قابل‌ فهم و درک است.
در ادامه، محمد سویدانلویی، مدیرکل میراث فرهنگی، صنایع‌دستی و گردشگری خراسان‌شمالی، با اشاره به اهمیت نمادها اظهار داشت: هر قوم، در آثار هنری، نمادی مختص به خود دارد که با بررسی آن‌ها، به اطلاعات ذی قیمتی از آن قوم، دست می‌یابیم.
وی انتقال سینه‌به‌سینه نمادها را از علل عدم توفیق در تداوم آنها دانست و تصریح کرد: درگذر زمان، برخی از معانی نمادها تغییر کرده است و بایستی با شرایط هر زمان، نمادها را بررسی کرد.
دکتر حبیب صفرزاده رئیس دانشگاه فرهنگیان نیز در این آیین، با اشاره به پیشینه نمادها در متون اسطوره‌ای و ادبیات کهن و معاصر ایران و برخی از ترانه های محلی و مقامی، مصادیقی را در هر زمینه ذکر کرد.
در ادامه، سمیه خزاعی، دبیر علمی اولین کنفرانس ملی نمادشناسی در هنر ایران با بیان اینکه گستره نمادها در زندگی و در مناطق مختلف به کار برده می شود گفت: کاربرد نماد در صنایع دستی، ادبیات، گرافیک و سایر حوزه ها قابل بررسی است.
وی افزود: ۳۰۰ مقاله به دبیر خانه کنفرانس ملی نمادشناسی در هنر ایران ارسال شده بود که از مجموع این تعداد ۱۷۸ مقاله مورد پذیرش قرار گرفت.
خزاعی تصریح کرد: ۶۰ داور و ۳۰ نفر تیم اجرایی در مدت یک سال مقدمات برگزاری این کنفرانس را فراهم کردند.
محور های این کنفرانس، نمادگرایی در هنرهای دستی و بومی، سفالینه ها، آثار فلزی، آثار چوبی، شیشه و آبگینه‌ها، نگارگری و انواع نگاره ها، انواع بافته‌ها شامل فرش و انواع زیراندازها، منسوجات و پوشاک است.
همچنین سیر تحول و تطور نمادینه ها در فرش دستباف مناطق ایران، مطالعه تطبیقی زیبایی شناسی و مفاهیم نقوش و رنگ‌مایه‌های نمادین در فرش ایران، مطالعه تاثیر اعتقادات بومی بر نحوه شکل گیری نمادها در فرش، گلیم و دیگر انواع بافته ها، نمادگرایی در آیین و مراسمات بومی از جمله ورزش ها، بازی ها، رقص محلی، مراسمات شادی و عزاداری ها، پیشینه نمادشناسی در ایران، نماد در ایران باستان، زبان نمادین هنر در ایران دوران اسلامی، مقایسه نمادهای تصویری در هنر ایران قبل و پس از اسلام، نمادشناسی در تمدن اسلامی، نمادشناسی در ادبیات، بازشناسی تطبیقی نمادها در فرهنگها و ادیان مختلف ملل، نماد در ادیان و مذاهب، بررسی زمینه های فکری و ایدولو‌ژیک آیین ها و مذاهب ملل و اقوام در خلق نمادها، نمادگرایی در روان شناسی، نمادگرایی در گرافیک از دیگر محور های این کنفرانس است.
ل.م. ۵۴/ ر.ب ۱۳۴۵
&nbsp;