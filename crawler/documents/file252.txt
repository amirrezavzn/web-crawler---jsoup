موفقیت حرکت‌های فرهنگی با احترام به خرده‌فرهنگ‌ها میسر است - وزارت علوم، تحقیقات و فناوری
به گزارش اداره‌کل روابط عمومی وزارت علوم به نقل از سازمان فرهنگ و ارتباطات اسلامی، دکتر غلامی، در این آیین اظهار داشت: ما هیچ راهی به غیر از نزدیک کردن فرهنگ‌های انسان در روی زمین و ملل مختلف نداریم تا آرامش و آسایش و شکوه و عظمت در روی کره زمین به دست بشر و انسان فراهم شود.
وی افزود: آنچه توان و ظرفیت انسان‌های نوع‌دوست، صلح‌دوست، بشردوست و خدادوست در جهان است، باید به کار گرفته شود تا این هدف ارزشمند محقق شود و در همه اقصی نقاط دنیا مستقر شود.
وزیر علوم خاطرنشان کرد: ما شخصیت‌های بزرگ داریم و داشته‌ایم، میراث فرهنگی بشری بسیار عظیم و غنی است، امانتی که به دست نسل امروز رسیده است و باید آن را هم حفظ کنیم و هم بر آن بیفزاییم. این امانت باید با یک نگاه ویژه آراسته شود و از نگاه‌های ضعیف و ناقص پیراسته شده و به نسل بعد منتقل شود.
وی ادامه داد: گفت‌وگوی فرهنگی در آسیا به دلیل سابقه تاریخی و فرهنگی ملل آسیایی شاید به دلیل مرکز ثقل فرهنگی دنیا در آسیا، می‌تواند یک حرکت اثرگذار در برنامه‌ها باشد و انتظار این است که این مجموعه ملل و فرهنگ‌های عظیم و غنی در این خطه در کره زمین، منشأ تحولات و حرکت‌های عالم‌گیر باشد.
دکتر غلامی در بخش دیگری از سخنانش با اشاره به اینکه ادیان و تفکرات نجات‌بخش بشری در آسیا و مناطق آسیایی شکل گرفته است، افزود: در شرایط فعلی با توجه به وزن جمعیتی و اقتصادی آسیا در کره زمین، این توان را داریم تا از گفت‌وگوهای فرهنگی پشتیبانی بیشتری کنیم و با توجه به اصالت‌های موجود در فرهنگ‌های آسیایی و به خصوص نوع‌دوستی و بشردوستی، با قدرت پیش ببریم.
وی با تشبیه بستر فرهنگ آسیایی به باغ گل، گفت: هنر ما این است که گل‌های این باغ را با عطرها و رنگ‌های مختلف به نحو احسن کنار هم قرار دهیم تا هر بیننده‌ای ذوق ورود به آن را داشته باشد و هر عضو این باغ، حس خوب مشارکت در تشکیل این باغ را داشته باشد.
وی در پایان سخنانش، حضور دانشجویان در این گفت‌وگوها را ضمانت<u> </u>پیگیری این اجلاس‌ها در آینده برشمرد و با اشاره به رشد تکنولوژی‌های ارتباطی، مشارکت دادن اندیشمندان بیشتر از کشورهای متعدد با استفاده از امکانات ارتباطی در برگزاری این گفت‌وگوها را پیشنهاد کرد.
نخستین اجلاس گفت‌وگوهای فرهنگی آسیایی، صبح امروز شنبه ۲۳ دی‌ماه با حضور دکتر سید عباس صالحی، وزیر فرهنگ و ارشاد اسلامی، دکتر محمدجواد ظریف، وزیر امور خارجه، دکتر منصور غلامی، وزیر علوم، تحقیقات و فناوری، دکتر ابوذر ابراهیمی‌ترکمان، رئیس سازمان فرهنگ و ارتباطات اسلامی و بیش از ۷۰ اندیشمند و شخصیت علمی و فرهنگی از ۲۰ کشور آسیایی در محل سازمان فرهنگ و ارتباطات اسلامی آغار به کار کرد.
کمیسیون‌‌های «شرق آسیا»، «شبه‌قاره» و «آسیای مرکزی و قفقاز» این اجلاس، ۲۳ تا ۲۵ دی‌ماه به ترتیب در دانشکده مطالعات جهان دانشگاه تهران، دانشگاه فرودسی مشهد و مازندران (بابلسر)، برگزار می‌شود.
این همایش به همت سازمان فرهنگ و ارتباطات اسلامی و با همکاری دانشگاه تهران، دانشگاه فردوسی مشهد، دانشگاه مازندران (بابلسر)، مؤسسه فرهنگی اکو، مجمع بین‌المجالس آسیایی و مرکز گفت‌و‌گوی همکاری آسیایی، برگزار می‌شود.
ل.م ۵۴/ ر.ب ۴۵
&nbsp;