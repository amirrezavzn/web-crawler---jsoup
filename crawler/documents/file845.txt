اهداف ارتقای ۱۰ دانشگاه و پژوهشگاه برتر کشور به تراز بین المللی - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر مجتبی شریعتی نیاسر که عصر چهارشنبه در نشست هم اندیشی پروژه اقتصاد مقاومتی ارتقای ۵ دانشگاه و۵ واحد پژوهشی برتر کشور به تراز بین المللی سخن می گفت؛ اظهار داشت: از زمان ابلاغ این پروژه از سوی معاون اول رئیس جمهور در اردیبهشت ماه سال جاری، موضوع در دستور کار معاونت آموزشی وزارت علوم قرار گرفت و از دانشگاهها و پژوهشگاههای کشور خواسته شد که طرح های خودرا به وزارت علوم ارائه کنند.
وی در تشریح فرآیند ارزیابی و انتخاب دانشگاهها و پژوهشگاههای حائز شرایط در این طرح افزود: پس از ارزیابی برنامه های ارسالی دانشگاهها و پژوهشگاههای کشور، برنامه ۱۶ دانشگاه و ۹ پژوهشگاه برای ارتقا به تراز بین المللی مورد تایید قرار گرفت و کمیته نظارت بر این پروژه با عضویت صاحبنظران برتر کشور شکل گرفت.
وی افزود: نظام های رتبه بندی مختلفی مانند نظام های رتبه بندی، تایمز، کیو اس، بیومتریک وشانگهای در دنیا فعالیت می کنند که هر کدام با معیارهای خاصی تعدادی از دانشگاههای دنیا را ارزیابی و رتبه بندی می کنند.
معاون آموزشی وزیر علوم گفت: هم اکنون ۲۵۰ میلیون دانشجو در ۲۶۰۰۰ دانشگاه در سراسر دنیا تحصیل می کنند و ۱/۷ درصد جمعیت دانشجویی جهان در حدود ۲۵۰۰ موسسه آموزش عالی در ایران مشغول به تحصیل هستند.
وی با اشاره به اینکه در ۵۰ سال اخیر در سطح دنیا موضوع رتبه بندی دانشگاهها و مراکز آموزش عالی اهمیت زیادی یافته است؛ گفت: در سالهای اخیر جایگاه دانشگاههای ایران در نظام های رتبه بندی بین المللی رشد کرده و برای مثال در رتبه بندی شانگهای در سال ۲۰۱۶، دانشگاه تهران در جایگاه ۳۰۱ تا ۴۰۰ و دانشگاه صنعتی امیرکبیر در جایگاه ۴۰۱ تا ۵۰۰ قرار گرفته است.
دکتر مجتبی شریعتی نیاسر گفت: در بسیاری از کشورهای دنیا، دولت ها توجه ویژه ای به ارتقای جایگاه دانشگاههای خود در عرصه بین المللی دارند برای مثال دولت روسیه و ژاپن برنامه ویژه ای در این راستا و با هدایت عالی ترین مسئولان خود آغاز کرده اند.
وی افزود: رئیس جمهور روسیه دستور داده است که تا سال ۲۰۲۰ میلادی، ۵ دانشگاه روسیه در فهرست ۱۰۰ دانشگاه برتر دنیا قرار گیرند و به این منظور کمیته ای با حضور مسئولان علمی روسیه و نخبگان از کشورهای مختلف برای نظارت بر این روند تشکیل شده است.
معاون آموزشی وزیر علوم گفت: دولت ژاپن نیز برنامه ویژه ای برای قرار گرفتن ۱۰ دانشگاه این کشور در فهرست ۱۰۰ دانشگاه برتر دنیا پیش بینی کرده است.
وی ابرازامیدواری کرد، با حمایت مسئولان و پشتیبانی مادی و معنوی دستگاههای اجرایی تا ۱۰ سال آینده بتوانیم قرار گرفتن نام حداقل ۵ دانشگاه و ۵ پژوهشگاه کشور را در فهرست ۲۰۰ دانشگاه و مرکز پژوهشی برتر دنیا شاهد باشیم.
این نشست با حضور دکتر علی اکبر صالحی معاون رئیس جمهوری و رئیس سازمان انرژی اتمی ایران، دکتر سعید نمکی معاون امور علمی، فرهنگی و اجتماعی سازمان مدیریت و برنامه‌ریزی کشور، دکتر کمال خرازی رئیس شورای راهبردی روابط خارجی جمهوری اسلامی ایران، رؤسای دانشگاه‌ها و پژوهشگاه‌های منتخب، اعضای شورای سیاست‌گذاری و مسئولان هیئت نظارت بر اجرای پروژه «ارتقای ۵ دانشگاه و ۵ پژوهشگاه برتر کشور به تراز بین‌المللی» در سالن شهدای جهاد علمی وزارت علوم، برگزار شد.<
&nbsp;
م.ع ۶۰/ ع.ع ۵۷
&nbsp;