رویداد کارآفرینی «هم‌نت فاضلاب» در دانشگاه صنعتی اصفهان برگزار می‌شود - وزارت علوم، تحقیقات و فناوری
به گزارش اداره کل روابط عمومی وزارت علوم، به نقل از دبیرخانه این همایش، این رویداد سه روزه با محوریت «متناسب سازی ساخت پکیج تصفیه فاضلاب با نیازها و دانش روز»، «کنترل و حذف سوسری‌ها در شبکه فاضلاب»، «بهسازی و بازسازی شبکه‌های فاضلاب با تاکید بر بومی سازی روش‌ها»، «کنترل و حذف بو در شبکه و تصفیه خانه‌های فاضلاب» و «کنترل خوردگی در شبکه فاضلاب» برگزار خواهد شد.
«روش‌های حذف جلبک با استفاده از دانش بومی»، «بهبود فرآوری لجن و کاهش حجم لجن»، «بومی سازی ساخت تجهیزات مرتبط با تصفیه فاضلاب» و «ارتقای کیفیت پساب خروجی از نقطه نظر بار میکروبی» دیگر محورهای این رویداد کارآفرینی را تشکیل می‌دهند.
هم‌نت (همکاری، مشکل‌گشایی، نوآوری و توانمندسازی) یک رویداد کارآفرینی سه مرحله‌ای، مبتنی بر شرایط بومی اقتصادی و کارآفرینی است. این رویداد از پنل بیان فرصت‌ها و یا با طرح مسأله شروع شده و طی آن افراد سعی می‌کنند برای خلق ارزش و نیز نشان دادن توانمندی خود به سرمایه‌گذاران و یا صاحبان مسأله ایده‌پردازی کنند، تشکیل تیم دهند و اگر توانستند آن را به یک مدل کسب و کار تکرارپذیر و با ارزش افزوده تبدیل کنند.
هم‌نت، همچنین فضایی را برای مواجه‌شدن با مسائل واقعی و همکاری برای نوآوری هدفمند با کمک تسهیل‌گران بازار یا صنعت فراهم می‌آورد؛ در ادامه نیز از تیم‌های برگزیده تا تبدیل شدن به یک هسته کارآفرین پشتیبانی می‌کند.
بر اساس اعلام دبیرخانه همایش، آخرین مهلت ثبت نام و ارسال طرح ۳۰ دی‌ماه ۱۳۹۶ است. علاقه‌مندان برای دریافت اطلاعات تکمیلی می‌توانند به نشانی وب‌سایت<a href="http://hamnetevent.ir/wastewater"> http://hamnetevent.ir/wastewater<</a> مراجعه کنند.
ل.م ۵۴/ ر.ب ۴۵