اولین نشست بررسی حقوق و تکالیف دانشجویان دانشگاه یزد برگزار شد - وزارت علوم، تحقیقات و فناوری
به گزارش اداره کل روابط عمومی وزارت علوم، در ابتدای این نشست دکتر محمدرضا صادقیان شاهی معاون دانشجویی دانشگاه گفت: شما دانشجویان علاوه بر وظیفه اصلی خود که همان تحصیل و اخذ مدرک است باید در فوق برنامه ها نیز شرکت کنید تا بتوانید خود را روز به روز تقویت کنید.
وی بیان داشت: دو نکته ای که شما دانشجویان باید در نظر داشته باشند این است که مسئولان دانشگاه هم دوران دانشجویی را درک کرده اند و به مشکلات و مسائل آن آگاه هستند و دوم اینکه در این مدتی که بنده به سمت معاون دانشجویی منصوب شده ام شاهد تلاش های مسئولان برای رفع مشکلات دانشجویان بوده ام.
دکتر صادقیان شاهی در بخش دیگری از سخنان خود با اشاره به ریل گذاری و بستر سازی مناسب نیروی دانشجویی اظهار داشت: هر پدیده ای باید در بستر درست و اصولی قرار بگیرد در غیر اینصورت می تواند فاجعه آفرین باشد.
وی در پاسخ به دغده های دانشجویان اظهار داشت: ما با دو مقوله در برابر دانشجویان مواجهه هستیم. این دو موضوع واقعیت و حقیقت و شکاف بین آنها است. واقعیت وضعیت دانشجویی این است که ما با چالش هایی در این حوزه مواجه هستیم و حقیقت مسئله این است که این چالش ها نباید وجود داشته باشد. همه تلاش مسئولان دانشگاه بر این استوار است که این شکاف بین این دو را کم کنند.
معاون دانشجویی دانشگاه یزد در پاسخ به یکی دیگر از دغدغه های دانشجویان مبنی بر مقررات ورود و خروج گفت: امنیت دانشجویان برای ما از اهمیت زیادی برخوردار است و مسئله این است که خانواده های شما فرزندان خود را به عنوان امانت دست ما سپرده اند و علاوه بر وظیفه شرعی و اخلاقی قانون نیز ما را در قبال شما مسئول می شناسد لذا مقررات ورود و خروج در حقیقت نوعی پاسخگوئی به مسئله امنیت شما است.
وی افزود: در باب برخی اظهار نظرات در مورد عدم تنظیم ظرفیت های دانشگاه و جذب دانشجو باید در نظر داشت که دانشگاه یزد چند سال است ظرفیت خود را روی ۱۴۰۰۰ دانشجو بسته است و افزایش جذب نداشته ایم.
وی تصریح کرد: مشکلاتی که در اسکان دختران پیش آمد مربوط به تغییر ترکیب جنسیتی دانشجویان بود نه افزایش تعداد دانشجو. به معنای دیگر امسال تعداد دانشجویان دختر بیشتر از تعداد دانشجویان پسر شد و در ظرفیت خوابگاه ها به مشکل خوردیم که توانستیم آنرا به سرعت حل کنیم و این یک نقطه قوت برای دانشگاه محسوب می شود.
در این نشست چهارتن از دانشجویان به نمایندگی از سایر دانشجویان به ارائه دغدغه های دانشجویان پرداختند و تریبون آزاد نیز به برخی دانشجویان اختصاص داده شد.
س.س ۱۳۵۱/ ر.ب ۱۳۴۵