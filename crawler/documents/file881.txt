نشست ستاد ملی برگزاری هفته پژوهش و فناوری سال ۱۳۹۶ برگزار شد - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر وحید احمدی، رئیس ستاد ملی هفته پژوهش و فناوری، در این نشست با اشاره به اینکه «در نمایشگاه دستاوردهای پژوهش، فناوری و فن‌بازار، محصولات فناورانه تولیدی در واحدهای فناور و شرکت‌های دانش‌بنیان ارائه شده و با متقاضیان آن محصولات قرارداد فروش منعقد می‌شود»، اعلام کرد: در سال گذشته حدود ۲۰۰ میلیارد تومان قرارداد بین متقاضیان و عرضه‌کنندگان دانش و فناوری به امضا رسید و امیدواریم امسال این امر پربارتر باشد.
وی، برگزاری جشنواره پژوهش و فناوری را یکی از اصلی‌ترین برنامه‌های این هفته عنوان کرد و گفت: این مراسم روز ۲۵ آذرماه که به عنوان «روز پژوهش، فناوری و سرمایه ملی» نامگذاری شده است، با حضور ریاست محترم جمهوری در سالن اجلاس سران کشورهای اسلامی برگزار و فناوران، پژوهشگران و همچنین مهارت برتر کلیه دستگاه‌ها و مراکز پژوهش و فناوری کشور معرفی و تجلیل می‌شوند.
دکتر احمدی با اشاره به سیاست کلان دولت مبنی بر ضرورت ورود به مرحله جدیدی از توسعه‌یافتگی اظهار داشت: این امر جز با هماهنگی و همکاری کلیه دستگاه‌های اجرایی محقق نخواهد شد و دستگاه‌های اجرایی علاوه بر ارائه دستاوردهای پژوهش و فناوری، نیازهای خود در این حوزه‌ها را نیز ارائه کنند.
وی تصریح کرد: ستاد ملی هفته پژوهش و فناوری بر خود می‌بالد که مراسم امسال را با همفکری و همکاری مسئولان محترم دستگاه‌های اجرایی سازماندهی کرده و به پیش برد و نتایج پرثمری در تحقق اهداف بلند توسعه پژوهش و فناوری و در نهایت، افزایش تولید و اشتغال ایجاد کند.
&nbsp;
<strong>* پیشنهاد برگزاری آیین ملی هفته پژوهش در یکی از مراکز استان‌های کشور</strong>
دکتر برات قبادیان، معاون آموزش و پژوهش وزارت صنعت، معدن و تجارت نیز در این نشست پیشنهاد کرد: برای برگزاری جدی‌تر و نهادینه شدن هفته پژوهش در تمام استان‌های کشور، بهتر است از سال آینده، آیین ملی هفته پژوهش در یکی از مراکز استان‌های کشور برگزارشود.
وی افزود :۳۲۰۰ شرکت دانش بنیان در بخش صنعت و معدن کشور فعالیت می‌کنند که با توجه به فعالیت ۹۰ هزار واحد تولیدی صنعتی در کشور باید تعداد این شرکت‌ها افزایش یابد.
معاون آموزش و پژوهش وزارت صنعت، معدن و تجارت افزود: وضعیت امروز ما از لحاظ پژوهش با نقطه مطلوب فاصله دارد و باید تلاش کنیم تا پژوهش در همه سازمان‌ها و دستگاه‌های اجرایی و بخش تحقیق و توسعه در مراکز تولیدی و صنعتی گسترش یابد.
دکتر قبادیان خاطرنشان کرد: رشد اقتصاد در همه دنیا، پایداری و ماندگاری آن منوط به تکیه بر دانش و تبدیل شدن از اقتصاد سنتی به دانش‌بنیان است که این امر در بخش صنعتی و تولیدی کشور با گسترش واحدهای تحقیق و توسعه محقق می‌شود.
&nbsp;
<strong>* ۳۵ درصد شرکت‌های دانش بنیان، در بخش سلامت مشغول فعالیت هستند</strong>
دکتر رضا ملک زاده، معاون تحقیقات و فناوری وزارت بهداشت، درمان و آموزش پزشکی نیز در این نشست، با بیان اینکه اداره کل غذا و دارو مقررات ویژه ای دارد، اظهار داشت: به عنوان مثال فردی که دارو یا ابزاری تولید کرده، سیستمی وجود دارد که باید از طریق آن ارزیابی شود.
وی افزود: بحث سلامت مردم بسیار حساس است و برخی از داروها شاید تا سه سال باید مورد ارزیابی قرار گیرند؛ بنابراین یکی از بزرگترین مشکلات این است که اگر بخواهید دارو یا ابزاری را به بازار ببرید، پروسه خاصی باید طی شود.
دکتر ملک زاده با اشاره به اینکه در وزارت بهداشت، درمان و آموزش پزشکی تولیدات بسیاری وجود دارد تصریح کرد: ۵۰ درصد اعتبارات صندوق نوآوری و شکوفایی در بخش سلامت جذب شده است و حدود ۳۵ درصد شرکت‌های دانش بنیان، در بخش سلامت مشغول فعالیت هستند.
&nbsp;
<strong>* توجه به فعالیت‌های استانی؛ اولویت برنامه‌های ستاد ملی هفته پژوهش و فناوری</strong>
مدیر کل حمایت و پشتیبانی امور پژوهشی و فناوری و دبیر ستاد ملی هفته پژوهش و فناوری نیز اظهار داشت: از مسئولان دستگاه‌های اجرایی و پارک های علم و فناوری انتظار داریم بخش استانی هفته پژوهش و فناوری را بسیار جدی‌تر از سال‌های قبل نظارت کنند و امسال برای نخستین بار بخش ایده‌های برتر، در داخل پارک های علم و فناوری در داخل استان‌ها مدیریت می‌شود و از میان طرح‌های ارائه شده، سه طرح در کل استان انتخاب و به ستاد ملی هفته پژوهش و فناوری ارسال می‌شود.
دکتر جلال بختیاری در ادامه نظارت استانی مسئولان و نمایندگان پارک های علم و فناوری را امری جدی برشمرد و افزود: امسال سعی کردیم شعار، پوستر و کلیه امکانات را در سطح کشور یکسان‌سازی کنیم و همه ستاد‌ها در قالب ستاد استانی فعالیت کنند. امسال نمایشگاه دستاوردهای پژوهشی و فناوری در استان‌های کشور از چهارم آذرماه آغاز می‌شود و برای همه مدیران ستاد بازدیدهای استانی در نظر گرفته شده و هر مدیر از دو استان بازدید خواهد کرد.
وی ادامه داد: امسال هدف این است که حداقل نسبت به گذشته ۲۰ درصد افزایش را در تقویت برنامه‌های استانی داشته باشیم و از مسئولان انتظار داریم که گزارش‌های استانی خود را برای ستاد ملی هفته پژوهش و فناوری ارسال کنند تا بتوانیم با بررسی این گزارش‌ها، برنامه‌های ستاد ملی را به بهترین شکل ممکن برگزار کنیم.
&nbsp;
<strong>* ارزیابی طرح‌های فناوری در سه سطح فناوری، سرمایه‌گذاری و برنامه‌ریزی</strong>
دکتر مجید متقی طلب، از ارتقای سامانه ارزیابی طرح‌های فناوری متقاضی شرکت در نمایشگاه هفته پژوهش سال جاری خبر داد و گفت: امسال، علاوه بر سطح آمادگی فناوری برای تجاری‌سازی و جذب سرمایه، سطح برنامه‌ریزی طرح‌های فناوری نیز ارزیابی و اعلام می‌شود.
دبیر نمایشگاه دستاوردهای پژوهش، فناوری و فن‌بازار، اضافه کرد: سامانه ارزیابی طرح‌های فناوری متقاضی شرکت در نمایشگاه هفته پژوهش و فناوری براساس استانداردهای بین‌المللی راه‌اندازی شده است و اگر مخترعان و صاحبان این طرح‌ها بتوانند با پاسخ مستدل و مستند به سئوالات این سامانه، بتوانند سطح فناوری طرح خودرا مشخص کنند؛ مانند این است که در یک ارزیابی معتبر بین‌المللی شرکت کرده‌اند.
وی گفت: علاوه بر استفاده از خوداظهاری در سامانه ارزیابی فناوری ایران (سافا)، از حدود ۲۰۰ محقق و عضو هیئت علمی دانشگاه به عنوان داور برای بررسی طرح‌های فناوری متقاضی شرکت در نمایشگاه هفته پژوهش استفاده خواهد شد.
رئیس پارک علم و فناوری گیلان تاکید کرد: سرمایه‌گذاران نیز می‌توانند در سامانه ارزیابی فناوری ایران (سافا)، ثبت نام کرده و با مشاهده و بررسی فناوری‌های ثبت شده، مناسب‌ترین و ارزشمند‌ترین فناوری‌ها را پیدا کنند و بر روی آن‌ها سرمایه‌گذاری کنند.
دکتر متقی‌طلب گفت: از جمله بخش‌های پیش‌بینی شده برای هفته پژوهش و فناوری و فن بازار سال جاری، رونمایی دستاوردهای پژوهشی و فناوری منتخب مراکز دانشگاهی، پژوهشگاه‌ها، پارک‌های علم و فناوری، مراکز رشد و مؤسسات تحقیقاتی در محل نمایشگاه و فن بازار است؛ لذا با توجه به اهمیت این بخش، از مراکز دانشگاهی، پژوهشگاه‌ها، پارک‌های علم و فناوری، مراکز رشد و سازمان‌های اجرایی درخواست می‌شود تا دستاوردهای پژوهش و فناوری برجسته و منتخب خود را برای رونمایی توسط مسئولان برتر کشور به دبیرخانه نمایشگاه معرفی کنند.
دکتر متقی طلب با اشاره به انعقاد قرارداد توسط مراکز پژوهشی حاضر در این نمایشگاه و سرمایه گذاران به ارزش ۷۰ میلیارد تومان در سال گذشته گفت: این قراردادها کاملاً عملیاتی هستند و در آیین افتتاحیه نمایشگاه سال جاری، گزارش پیشرفت‌های صورت گرفته ارائه خواهد شد.
وی در ادامه از حضور پررنگ بانک ها و موسسات مالی و اعتباری در نمایشگاه دستاوردهای پژوهش، فناوری و فن بازار خبر داد و گفت: صندوق های سرمایه‌گذاری وزارت صنعت، معدن و تجارت نیز در نمایشگاه امسال حضور خواهند داشت.
دکتر متقی‌طلب اظهار داشت: در نمایشگاه دستاوردهای پژوهش، فناوری و فن بازار امسال، پنل های تخصصی متعددی برگزار می‌شود و از نمایندگان همه دستگاه‌های اجرایی برای حضور در این پنل‌ها و بیان نیازهای پژوهشی خود دعوت می شود.
هجدهمین نمایشگاه دستاوردهای پژوهش، فناوری و فن بازار از ۲۲ الی ۲۶ آذرماه در محل نمایشگاه‌های بین المللی تهران برگزار می‌شود.
ل. م. ۵۴/‏‬ ع. ع .۵۷