دانشگاه های غرب کشور به یاری همه جانبه آسیب دیدگان بشتابند - وزارت علوم، تحقیقات و فناوری
به گزارش اداره کل روابط عمومی وزارت علوم، متن کامل پیام تسلیت وزیر علوم به شرح زیر است:
<strong>انا لله و انا الیه راجعون</strong>
حادثه ناگوار، تلخ و مصیبت بار زمین لرزه شب گذشته در استان های غربی کشور؛ به خصوص استان کرمانشاه که منجر به درگذشت و مصدوم شدن تعدادی از هموطنان عزیزمان در این استانها شد، موجب تأسف و تألم گردید.
اینجانب به نمایندگی از جامعه علمی و دانشگاهی کشور، ضمن عرض با تسلیت به خانواده‌های مصیبت دیده و آرزوی بهبودی و سلامتی برای مصدومان این حادثه غم‌انگیز، از دانشگاه‌ها و مراکز آموزش عالی مستقر در استان کرمانشاه و مناطق همجوار، در‌خواست می‌کنم با استفاده از تمام توان، امکانات، تجهیزات و نیروی انسانی متخصص دانشگاهی به یاری مصدومان، آسیب دیدگان و نیروهای امداد‌رسان مستقر در مناطق زلزله زده بشتابند.
در این میان، از آنجا که برخی از شهرهای کشور بر روی گسل‌های زلزله قرار دارد، ضروری است با استفاده از ظرفیت‌های علمی و تحقیقاتی دانشگاه‌ها و پژوهشگاهای مرتبط با این حوزه، ضمن پیش‌بینی دقیق‌تر و علمی‌تر این حوادث و کسب آمادگی‌های لازم، با همکاری و تعامل مطلوب‌تر دیگر نهادها و سازمان‌های مسئول، اقدامات و تمهیدات ضروری در جهت کاهش آثار و پیامدهای زیانبار و ناگوار بلایای طبیعی در کشور صورت گیرد.
ع.ع ۱۳۵۷.
<p align="center" dir="rtl">&nbsp;