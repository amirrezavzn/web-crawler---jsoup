ضرورت حرکت دانشگاه های کشور به سمت طراحی و اجرای برنامه های خلاقانه، به روز و چابک - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر منصور غلامی که روز پنج شنبه در شانزدهمین اجلاس روسای دانشگاه های سطح یک کشور سخن می گفت، به ظرفیت بالای کشور از نظر زیرساخت های علمی و آموزشی اشاره کرد و گفت: در برنامه های پیش روی آموزش عالی، تاکید ویژه ای بر حمایت از مجموعه استادان تاثیرگذار و دانشجویان نخبه داریم تا هرچه بیشتر توانمندی فکری و عملیاتی این سرمایه ارزشمند انسانی در خدمت توسعه روزآمد آموزش عالی کشور قرار گیرد.
وزیر علوم با قدردانی از برگزاری نشست روسای دانشگاه های سطح یک کشور به عنوان یک مجموعه ارزشمند فکری اظهار داشت: این نشست هم اندیشی قطعاً می تواند به رشد و اعتلای دانش و پژوهش در کشور کمک فراوانی کند.
وی افزود: هر چند که تمامی دانشگاه های کشور از ظرفیت های علمی، فکری و فرهنگی خوبی برخوردار هستند، اما هم افزایی وهمگرایی ایجاد شده میان ۱۳ دانشگاه سطح یک کشور می تواند الگوی خوب فکری و عملی برای سایر دانشگاه های کشور به شمار آید.
وزیر علوم، "کیفی سازی آموزش عالی" را یکی از برنامه های اصلی وزارت علوم در دوران جدید عنوان و تاکید کرد: دانشگاه های بزرگ کشور در ذیلِ اختیارات داده شده باید به سمت روزآمدسازی و کیفی کردن برنامه های درسی و آموزشی خود حرکت کنند.
وی به "توانمندسازی دانش آموخته های دانشگاهی" به عنوان یکی از برنامه های دیگر وزارت علوم اشاره کرد و گفت: باید دانشگاه ها و مراکز آموزش عالی کشور به گونه ای عمل کنند که فارغ التحصیلان دانشگاهی پس از اتمام تحصیلات خود به یک توانمندی مطلوب برای انجام فعالیت های حرفه ای و شغلی دست یابند.
وزیر علوم به شکل گیری و توسعه شرکت های دانش بنیان و پارک های علم وفناوری در کشور اشاره کرد و گفت: در دوره جدید، به طور جدی از ایده های خلاقانه و ایده پردازانه در جهت تبدیل علم و دانش به کارآفرینی و تولید سرمایه حمایت می کنیم.
دکتر غلامی، "ساماندهی آموزش عالی کشور" با همکاری دانشگاه های بزرگ را یکی دیگر از راهبردهای جدید این وزارتخانه ذکر کرد و خواستار استفاده دانشگاه ها و موسسات آموزشی و پژوهشی کشور از ظرفیت "توسعه همکاری های علمی و بین المللی" و "دیپلماسی علمی" با دانشگاه ها و مراکز علم و فناوری بزرگ و شناخته شده در سطح جهان شد.
وی تاکید کرد که جلسات هم اندیشی با حضور سایر دانشگاهها و مراکز آموزش عالی تشکیل تا از ظرفیت ها و پتانسیل های فکری، علمی و فناوری این مراکز نیز استفاده مطلوب و بهینه صورت گیرد.
وزیر علوم در بخش دیگری از سخنان خود با تبریک میلاد مبعث حضرت رسول اکرم (ص) از میزبانی دانشگاه صنعتی اصفهان در این اجلاس قدردانی و با اشاره به در پیش بودن روز دانشجو، ۱۶ آذر را "نماد استکبارستیزی و شعور سیاسی جامعه دانشجویی و دانشگاهی کشور" توصیف کرد.
دکتر محمود نیلی احمدآبادی، رییس دانشگاه تهران و رییس اجلاس روسای دانشگاه های سطح یک کشور نیز در سخنانی به روند شکل گیری این اجلاس و برنامه های پیش روی آن اشاره کرد و گفت: این اجلاس تاکنون دستاوردهای بزرگی داشته که می تواند در خدمت مجموعه آموزش عالی کشور قرار گیرد.
وی با اشاره به اینکه "این دومین بار است که وزیر محترم علوم در جمع روسای دانشگاه های سطح یک کشور حضور می یابند"، از اهتمام و توجه ویژه دکتر غلامی به این اجلاس قدردانی کرد و گفت: همکاری های خوبی در سطوح مدیریتی میان دانشگاه های برتر کشور شکل گرفته است که باید به سطوح پایین تر نیز تسری یابد.
در ابتدای این نشست، دکتر مدرس هاشمی، رییس دانشگاه صنعتی اصفهان با عرض خیرمقدم به وزیر علوم، تحقیقات و فناوری و روسای دانشگاه های بزرگ کشور، گزارشی از ۴۰ سال فعالیت های علمی، آموزشی و فناورانه این دانشگاه ارائه کرد و گفت: این دانشگاه یکی از دستگاه هایی است که در سطح استان اصفهان و کل کشور باارائه برنامه ها و ایده های جدید همچون تاسیس شهرک علمی و تحقیقاتی اصفهان و راه اندازی نخستین پارک علوم و فناوری توانسته است در جهت حل مشکلات و معضلات فعالیت کند.
شانزدهمین اجلاس روسای دانشگاه های سطح یک کشور با چند دستورکار از جمله بررسی، بحث و تبادل نظر در مواردی چون " بودجه دانشگاه ها در سال جاری و آینده"، "شیوه جذب هیات علمی و اختیارات دانشگاه ها در این زمینه"، "شیوه های تنوع بخشی به منابع درآمدی دانشگاه های کشور" و... به میزبانی دانشگاه صنعتی اصفهان برگزار شد.
در این اجلاس یک روزه، روسای ۱۳ دانشگاه سطح یک کشور شامل دانشگاه های تهران، صنعتی شریف، علامه طباطبائی، صنعتی امیرکبیر، علم و صنعت تهران، شهید بهشتی، خواجه نصیرالدین طوسی، تربیت مدرس، صنعتی اصفهان، فردوسی مشهد، شیراز، تبریزو اصفهان به بیان دیدگاه ها و نقطه نظرات خود در خصوص دستورکار اجلاس پرداختند.