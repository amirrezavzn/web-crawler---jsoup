مراسم گرامیداشت هفته دفاع مقدس و تجلیل از خانواده شهدای پژوهشگاه مواد و انرژی برگزار شد - وزارت علوم، تحقیقات و فناوری
به گزارش روابط عمومی وزارت علوم، دکتر رحیمی پور مدیر روابط عمومی و امور بین الملل پژوهشگاه در سخنانی اظهار داشت: آغاز هفته دفاع مقدس امسال با ایام محرم مصادف شده و همچنان که همه می دانیم ما نیز اسطوره هایی را در جنگ تحمیلی داریم که همانند دیگر اسطوره ها از خانواده، مال و جان خود گذشتند تا از سرزمین و مردم خود دفاع کنند.
رئیس بسیج استادان استان البرز ادامه داد: جا دارد که جامعه دانشگاهی، هنرمندان و نویسندگان ما دریچه جدیدی را باز کنند و با نگاهی دیگر به زندگی و رشادت های آنان و روح این فرهنگ و این مراسم را در ایران اسلامی ببینند.
وی افزود: ما باید به این بیندیشیم که جنگ چه دستاوردهایی را برای ما به جا گذاشت؛ با همه اتفاق هایی که افتاد، این جنگ سخت با عملیات و فلسفه حرکت امام حسین (ع) به جنگ نرم بر علیه دشمن تبدیل شد.
دکتر رحیمی پور در ادامه سخنان خود به فرمایشات امام خمینی (ره) و مقام معظم رهبری درخصوص جنگ و دستاوردها و نعمات آن، پرداخت و خاطر نشان کرد: اکنون وقت آن رسیده است که در کنار گرامیداشت حماسی و برنامه ریزی های ملی که لازمه یاد و خاطره شهدا و جانبازان است، دفاع مقدس را به محور گفتگوی ملی و گفتگوی بین نسلها تبدیل کنیم.
در ادامه مراسم سرهنگ دکتر نمکی نیز ضمن قدردانی از مسئولان پژوهشگاه در برگزاری این مراسم، به خانواده شهدای پژوهشگاه ادای احترام کرد و گفت: در قبال صبر و شکیبایی این عزیزان زبان قاصر است.
وی در سخنان خود به مسایل و مشکلات موجود جامعه به ویژه استان البرز اشاره کرد و اظهار داشت: هر کدام از ما در حد توان و بضاعت خود می بایست در حل مشکلات جامعه سهیم شویم به ویژه جامعه دانشگاهی و مجموعه های پژوهشی که با تولید علم و دانش خود می توانند به جامعه و کشور کمک بزرگی کنند.
گفتنی است، این مراسم با پخش کلیپ جنگ و اجرای مداحی همراه بود ودر پایان نیز با اهدای لوح تقدیر از 20 نفر از همکاران خانواده شهدای پژوهشگاه تقدیر شد.