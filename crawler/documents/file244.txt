اهتمام ویژه به نهضت درختکاری و تداوم جنبش دیرپای زیست محیطی - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر باقری در این ابلاغیه تأکید کرد: اکنون که طبیعت در آسایش زمستانی است و برای پوشش سبز بهاری و تابستانی آماده می‌شود، انتظار می‌رود جامعۀ دانشگاهی به شکلی نمادین و در نهضتی یکپارچه، به تأسی از نیاکان پرتلاش خود که در این ایام با جشن و سرور به درختکاری می‌پرداختند، در تداوم چنین جنبش دیرپای زیست‌محیطی اهتمام ورزد.
وی آورده است: در این فصل که زمین این مرز و بوم آمادۀ غرس نهال است، بیایید با برنامه‌ریزی مناسب در دانشگاه‌ها و مؤسسات آموزش عالی، پژوهشی و فناوری نهال بکاریم و با هماهنگی و همکاری با متولّیان در محله‌های شهری، میادین، معابر و سکونت‌گاه‌ها دم و بازدم محیط زیست خود را بهبود و آلام و زخم‌های پیکرۀ زیست‌بوم خود را التیام ببخشیم و غبار آلودگی را از دامن طبیعت بزداییم. درخت روح افسردۀ انسان را آرامش می‌بخشد و حیات را برای محیط به ارمغان می‌آورد.
در بخش دیگری از این ابلاغیه آمده است: در این برهه از زمان که به علت تخطّی انسان از اخلاق زیست‌محیطی و نیز رعایت نکردن اصول بوم‌شناختی در حفاظت از منابع طبیعی و محیط زیست، کرۀ خاکی دچار آسیب و رخوت شده و آثار نامطلوب آن در گوشه و کنار زیست‌کره بروز کرده است، نیاز به همیاری و همکاری فرهیختگان و دانشمندان بیشتر احساس می‌شود. گرم‌تر شدن زمین و افزایش آلاینده‌ها، بروز خشکسالی، افزایش ریزگردها، فوران سیلاب‌های بنیان‌برانداز و آلودگی منابع اصلی حیات (آب، هوا و خاک) به شکل بحرانی بروز کرده و چالش اصلی انسان در قرن حاضر شده است.
قائم مقام وزیر علوم در ادامه تأکید کرد: در کشور ما، به علت موقعیت جغرافیایی خاص و غفلت‌های مدیریتی، این مسئله بیش از سایر مناطق جهان نمایان است و بی‌تردید، غفلت بیشتر آسیب‌های جبران‌ناپذیر زیست‌محیطی در پی خواهد داشت. امروزه، جامعه برای حلّ بحران‌های زیست‌محیطی چشم به اقدام عاجل دانشگاهیان، به مثابۀ سرمایه‌های اندیشه‌ورز و خرد ملّی، برای حلّ بحران‌ها دوخته است و از آن‌ها انتظار دارد که هم راه نشان دهند و هم روهرو باشند.
ل.م ۵۴/ ع.ع ۵۷