مراسم اختتامیه دومین جشنواره ملی بانوی کرامت در دانشگاه الزهرا(س) برگزار شد - وزارت علوم، تحقیقات و فناوری
به گزارش روابط عمومی وزارت علوم، در این مراسم حجه الاسلام والمسلمین ابراهیم زاده معاون فرهنگی نهاد رهبری در دانشگاه‌ها گفت: اهل بیت معدن علم هستند و دانشگاهیان اگر می‌خواهند درهای رحمت و علم الهی به روی شان باز شود باید از راه ائمه وارد شوند
وی حضرت معصومه (س) را الگوی بسیار مناسبی برای جوانان دانست که باید از طریق ایشان با معارف اهل بیت آشنا شد.
در ادامه دکتر گلیجانی مقدم معاون فرهنگی اجتماعی دانشگاه الزهرا(س) ضمن خوشامدگویی به مسئولان وزارت علوم، نهاد نمایندگی مقام معظم رهبری در دانشگاه ها، وزارت فرهنگ و ارشاد اسلامی، مراکز فرهنگی دانشگاه‌های سراسر کشور، استادان و مهمانان اظهار داشت: بخش دانشگاهی ستاد برگزاری دهه کرامت برای برپایی این جشنواره این بار قرعه به نام دانشگاهی زد که به نام زهرای اطهر (س) مزین است و امید که با استعانت از حضرت حق نام بلند بانوان بزرگوار عالم اسلام همچنان برتارک زمان بدرخشد و نصیب و بهره آن بر مسلمانان جهان و خصوصا بانوان شایسته سرزمین‌مان قرار گیرد.
از دیگر سخنرانان این همایش ملی دکتر همایون عضو هیئت علمی دانشگاه امام صادق (ع) بود که در خصوص نقش زنان در ساختن حوادث بزرگ تاریخی صحبت کرد و نقش بانوان بزرگواری همچون ساره همسر حضرت ابراهیم، اسیه همسر فرعون، حضرت مریم (س) را به عنوان مصادیق این مطرح کرد و در نهایت به نقش حضرت معصومه (س) در کنار امام رضا(ع) در اشاعه علم توحیدی درایران اشاره کرد.
وی افزود: علمی که توسط امام محمد باقر (ع) و امام جعفر صادق (ع) در آن زمان تولید شده بود از طریق امام رضا (ع) و حضرت معصومه(س) و امام‌زادگان در سرزمین ایران باید نشر داده می‌شد، فرزندان امام رضا(ع) جریان تمدن‌ساز را پایه‌گذاری کردند.
دکتر توازیانی، دبیر علمی جشنواره نیز در سخنانی روند برگزاری همایش را توضیح داده و اعلام کرد: در بخش علمی ۱۴۶ اثر، در بخش ادبی ۵۰ اثر و در بخش هنری ۳۰۰ اثر به دبیرخانه جشنواره ارسال شد.
گفتنی است در پایان ضمن تقدیر از برگزیدگان این جشنواره ملی، نشست تخصصی علمی و ادبی در سالن‌های اقماری مرکز همایش های بین المللی دانشگاه الزهرا(س) برگزار شد.
<p>&nbsp;