به مناسبت هفته دفاع مقدس، ازکتاب“باغ باقی”،داستان خاطره ایثارگران دانشگاه حکیم سبزواری، رونمایی شد - وزارت علوم، تحقیقات و فناوری
به گزارش روابط عمومی وزارت علوم ، رئیس دانشگاه حکیم سبزواری در این مراسم گفت: این کتاب شامل ۳۳ خاطره از ۲۷ رزمنده و همکاران منتسب به خانواده شهداست که در مدت سه سال به رشته تحریر درآمده است.
دکترجواد حدادنیا افزود: این کتاب بیان رشادت و مردانگی قهرمانانی است که واقعیت تاریخ بودند و تاریخ دفاع مقدس را با شجاعت و رشادت خود رقم زدند.
امام جمعه سبزوار نیز با گرامیداشت هفته دفاع مقدس گفت: امروز امنیت، اقتدار و پیشرفت های جمهوری اسلامی ایران در عرصه های مختلف مرهون فرهنگ دوران دفاع مقدس است.
حجت الاسلام غلامرضا مقیسه افزود: رمز پیروزی در دوران دفاع مقدس وحدت، انسجام، حضور مردم در صحنه و پیروی از ولایت فقیه بود و عزت و اقتدار انقلاب با حفظ این ارزش ها تداوم می یابد.
همچنین به مناسبت هفته دفاع مقدس نمایشگاه عکس دفاع مقدس نیزبه همت ایثارگران دانشگاه حکیم سبزواری در نگارستان آفرین سبزوار گشایش یافت که در آن متناسب با هر داستان یا خاطره ای که در کتاب باغ باقی درج شده، پوستری طراحی شده است که در معرض تماشای عموم قرار گرفته است.