فناوران شهرک علمی و تحقیقاتی اصفهان «فایروال وب اشتراکی » تولید کردند - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از شهرک علمی و تحقیقاتی اصفهان، فایروال برنامه‌های کاربردی تحت وب با استقرار در کنار کارگزارهای وب یک سازمان و تمرکز بر روی ترافیک وب، حملات تحت وب را تشخیص داده و مانع از نفوذ هکرها به وب‌سایت‌ها می‌شود.
این نوع دیواره آتش با تمرکز بر پیام‌های ارسالی در لایه کاربرد شبکه و پروتکل‌های مربوط به وب، حملاتی را که از دید فایروال‌های عادی و سیستم‌های تشخیص نفوذ در لایه‌های پایین‌تر پنهان می‌مانند، تشخیص داده و عکس‌العمل مناسبی را در برابر آن‌ها اتخاذ می‌کند.
تاکنون بیشترین استفاده از فایروال وب ( WAF< ) که مهم‌ترین ابزار برای جلوگیری از هک و نفوذ به وب‌سایت‌ها و برنامه‌های کاربردی تحت وب به‌شمار می‌رود توسط سازمان‌های بزرگ با هزینه بالا رایج بوده است که با طراحی وب اشتراکی، استفاده از این ابزار با هزینه‌ی بسیار کم در اختیار عموم قرار می‌گیرد.
کلیه دارندگان وب‌سایت بدون داشتن دانش تخصصی امنیت و ایجاد زیر ساخت ویژه می‌توانند با استفاده از این ابزار امنیت وب سا یت‌های خود را تامین کنند همچنین تولید کننده این محصول در نظر دارد آن را به عنوان یک سرویس با همکاری ارائه‌دهندگان خدمات هاستینگ در اختیار مشتریان قرار دهد.
شرکت فنی مهندسی آینده‌سازان پردازش امن (آسپا) ( aspaco.org< ) با تمرکز بر روی تولید محصولات امنیتی حوزه فناوری اطلاعات و ارتباطات از سال ۱۳۹۴ در مرکز رشد تخصصی فناوری اطلاعات و ارتباطات ( ICT< ) شهرک علمی و تحقیقاتی اصفهان مستقر بوده است.
مرکز رشد تخصصی فناوری اطلاعات و ارتباطات ( ICT< ) با همکاری مرکز توانمندسازی و تسهیل‌گری کسب وکارهای نوپا و اداره کل ارتباطات و فناوری اطلاعات استان اصفهان وظیفه حمایت بیش از ۸۰ شرکت حوزه فاوا را به عهده دارد.
شهرک علمی و تحقیقاتی اصفهان با ایجاد و بهره‌برداری از مراکز رشد و پارک‌‌های علم و فناوری وابسته به خود توانسته است با نقش‌آفرینی در اکوسیستم نوآوری و کارآفرینی و ایجاد زیرساخت‌های لازم برای رشد و توسعه بیش از ۴۸۰ شرکت‌دانش‌بنیان، قدم‌های موثری را در راه توسعه اقتصادی کشور بردارد.
ل.م ۵۴/ ر.ب ۱۳۴۵
<p>&nbsp;
<p>&nbsp;