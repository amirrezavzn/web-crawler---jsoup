مسئولان دانشگاه ها از "نقد سازنده" استقبال کنند - وزارت علوم، تحقیقات و فناوری
به گزارش روابط عمومی وزارت علوم، دکترهاشمی که روز سه شنبه در آئین آغاز سال تحصیلی جدید و بهره برداری ازطرح های عمرانی دانشگاه ایلام سخن می گفت، اظهارداشت: دانشگاه مطلوب و پیشرو، دانشگاه گفتگو محور، انتقادنگر و نقدپذیر است اما نقد در چارچوب این رویکرد به معنای تخریب نیست بلکه نگاه توأمان به جنبه های مثبت و منفی سیاست ها یا رویکردها مبتنی بر نیت صادق و انگیزه سازنده است.
سرپرست وزارت علوم تاکید کرد: «دراین نگاه، استادان، دانشجویان و دانشگاهیان باید نسبت به جامعه و درجهت اصلاح رویه ها و رویکردهای نادرست احساس مسئولیت کنند و ایرادها و اشتباه ها را بدون لکنت زبان بیان کنند.»
وی با اشاره به اهداف و پیام نهضت و قیام عاشورا، مهمترین پیام قیام امام حسین (ع) را آغاز حرکت اصلاح گرایانه در جامعه آن روز عنوان و تاکید کرد: ما دردانشگاه در راستای فرهنگ عاشورا، اصلاح نهاد دانشگاه و جامعه را با استفاده از امکانات و ظرفیت های علمی، پژوهشی، فنی، فرهنگی و اخلاقی ادامه می دهیم.
سرپرست وزارت علوم بر ضرورت پرهیز دانشگاهیان از توجه صرف به ظواهر و همچنین توجه و تامل در عمق و اهداف واقعه قیام عاشورا تاکید کرد و یادآور شد: پیام محرم برای همه ما پیام مسئولیت شناسی است و از این رو دانشگاه باید در عرصه فرهنگ دینی، پیشرو، خلاق و فعال باشد.
دکتر هاشمی با تجلیل از نقش مردم غیور ایلام در عرصه های جنگ و سازندگی، ایلامی ها را «انسان هایی با مرام» توصیف کرد<span dir="ltr">.<
وی با اشاره به طرح های عمرانی مورد بهره برداری در مراسم امروز در دانشگاه ایلام گفت: تمامی این امکانات وتجهیزات باید در خدمت پیشرفت و بهبود زندگی مردم این خطه باشد.
&nbsp;