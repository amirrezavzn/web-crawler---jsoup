زمینه‌های همکاری مشترک دانشگاه‌ هنر ایران با دانشگاه های اتریش و آلمان بررسی شد - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از دانشگاه هنر، طرفین در این دیدار ضمن آشنایی با توانایی‌ها و ظرفیت‌های طرف مقابل، زمینه‌های همکاری فرهنگی و آموزشی از جمله در زمینه تبادل دانشجو و استاد را مورد بررسی قرار دادند.
رئیس دانشگاه هنر در این سفر همچنین با رئیس «کنسرواتوار موسیقی وین» نیز دیدار و گفت‌وگو کرد و همچنین در یک ویدئو کنفرانس با رئیس دانشگاه هنر 'سالزبورگ' اتریش نیز درباره زمینه‌های همکاری از جمله تبادل دانشجو مذاکره کرد.
دکتر اکرمی پس از این دیدار و در گفت‌وگو با خبرنگار ایرنا اظهار داشت: ما در ارتباط با توسعه روابط بین‌الملل با دانشگاه‌های خارجی، در سفر به اتریش با مسئولان دانشگاه موسیقی و هنر و همچنین کنسرواتوار موسیقی وین ( Vienna Conservatory< ) ملاقات های خوبی داشتیم. در دیدار از کنسرواتوار موسیقی وین تفاهم های اولیه انجام شد و تفاهم‌نامه همکاری در سفر رئیس آن به ایران امضا خواهد شد.
وی افزود: قصد داریم در زمینه‌های مختلف تبادل دانشجو، تبادل استاد و همکاری‌های مشترک، تحقیقاتی داشته باشیم که بتوانیم سطح دانشگاه را ارتقا دهیم و ارتباط با سایر کشورها هم می‌تواند در ارتقای آموزش دانشگاه و هم در انتقال فرهنگ و هنر ما به سایر کشورها تاثیر داشته باشد.
رئیس دانشگاه هنر تصریح کرد: در سفر به آلمان نیز با مسئولان چهار دانشگاه این کشور به منظور بررسی زمینه‌های همکاری با دانشگاه‌های آلمان ملاقات‌هایی انجام می‌شود. امیدواریم که با مراودات بیشتر بتوانیم به شناساندن هنر و ارزش‌های فرهنگی کشورمان به کشورهای اروپایی کمک کنیم و رابطه متقابل و دوستی بین ملت‌های ایران اتریش و آلمان را افزایش دهیم
دکتر اکرمی رئیس دانشگاه هنر روز دوشنبه ۱۵ آبان ماه با هدف توسعه روابط و همکاری‌های بین‌المللی دانشگاه هنر با دانشگاه‌های معتبر بین المللی، عازم کشورهای اتریش و آلمان شد.
در این سفر که به دنبال دعوت رسمی دانشگاه‌های هنری معتبر اتریش و آلمان برای شرکت در نشست‌های هماهنگ شده انجام می‌شود، امکان امضای تفاهم‌نامه‌های مشترک همکاری بین دانشگاهی در دستور کار قرار دارد. پویان آزاده، پیانیست و مدیر همکاری های علمی و بین المللی دانشگاه هنر، نیز در این سفر رئیس این دانشگاه را همراهی می کند.
ل.م. ۵۴/ ر.ب ۱۳۴۵
&nbsp;