رونمایی از دو محصول فناورانه تولید شده توسط شرکت دانش‌بنیان و واحدهای فناور مستقر در پارک علم و فناوری این استان - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از پارک علم و فناوری استان همدان، به مناسبت هفته پژوهش، هجدهمین نمایشگاه پژوهشی، فناوری و فن بازار، با هدف ایجاد و احیای تفکر پژوهش و فناوری و همچنین ارائه محصولات دانش‌بنیان تولید شده در شرکت‌های دانش‌بنیان و واحدهای فناور پارک علم و فناوری، ارائه دستاوردهای علمی – پژوهشی و تحقیقاتی و پایان‌نامه‌های دانشگاه‌ها، پژوهشگاه‌ها، سازمان‌ها و ارگان‌های استان همدان و همچنین آشنا کردن بیش از پیش و تشویق جامعه به سمت پژوهش و فناوری و تفکر پژوهشی، در ۳۸ غرفه و به مساحت تقریبی ۱۱۰۰ متر در محل برگزاری نمایشگاه بین المللی این استان افتتاح شد.<
دکتر مجید کزازی رئیس پارک علم و فناوری استان همدان درخصوص اقدامات صورت گرفته در پارک علم و فناوری گفت: در حاشیه برگزاری این نمایشگاه از طرح‌های فناورانه «پرتابگر نجات غریق دریایی» تولید شده توسط شرکت آراد صنعت آسان ناجی، واحد فناور مستقر در مرکز رشد واحدهای فناور همدان و «ساخت ترکیبات سیمانی با استفاده از سرباره‌های آهن گدازی» با نام تجاری سیمان سبز، تولید شده در شرکت دانش‌بنیان بنا بنیان زیست فناور، واحد فناور مستقر در مرکز رشد واحدهای فناور همدان رونمایی شد.
وی از برگزاری دومین رویداد بازار تبادل فناوری استان همدان در هفته پژوهش و فناوری و در محل برگزاری هجدهمین نمایشگاه پژوهش و فناوری این استان خبر داد و افزود: این رویداد با حضور ۲۰ طرح فناورانه و همچنین ۲۰ سرمایه‌گذار از استان همدان در حوزه‌های صنعت، کشاورزی و فناوری اطلاعات فردا یکشنبه مورخ ۱۹ آذرماه در محل سالن اجتماعات نمایشگاه بین‌المللی استان همدان برگزار می‌شود.
دکتر کزاری تصریح کرد: پارک علم و فناوری همدان متولی برپایی غرفه دستاوردهای پژوهش و فناوری استان همدان در نمایشگاه ملی هفته پژوهش و فناوری در تهران است و علاوه بر برپایی غرفه و ساماندهی حضور دانشگاه‌ها و ادارات استان، یک کارگاه آموزشی نیز باعنوان «نگاهی به نظام‌های ملی نوآوری و بخشی، از منظر همترازی تکنولوژی و بازار» توسط این پارک برگزار می‌شود.<
رئیس پارک علم و فناوری استان همدان همچنین با اشاره به انتخاب فناور برتر استان همدان اعلام کرد: فراخوان و برگزاری جلسات داوری از اواخر تابستان آغاز شد و طی داوری‌های تخصصی در این پارک، در نهایت تعداد ۱۰ ایده و فناور برتر در استان همدان انتخاب و معرفی شد و آیین تجلیل نیز در هفته پژوهش و فناوری برگزار می‌شود.<
وی خاطرنشان کرد: برای توسعه پژوهش، ضرورت دارد پژوهشگران در همه عرصه‌ها مورد حمایت قرار گیرند و طبق برنامه‌ریزی‌های انجام شده، کارگاه آموزشی با عنوان «راه اندازی کسب و کار در حوزه فناوری اطلاعات» نیز توسط پارک علم و فناوری استان همدان و با همکاری بنیاد نخبگان استان برگزار خواهد شد.<
وی با بیان اینکه در کشورهای توسعه یافته، مهم‌ترین بستر توسعه اقتصادی، توجه به پژوهش و فناوری است، افزود: بر این اساس باید توجه ویژه به نهادهای فناوری شود تا بتوان با حمایت از نخبگان و نوآوران و ایجاد زیرساخت‌های توسعه فناوری برای اشتغال دانش‌بنیان در داخل کشور و به تبع آن کاهش آمار بیکاری فارغ‌التحصیلان دانشگاهی و جلوگیری از فرارمغزها از سرمایه‌های اجتماعی بهره کافی را برد.<
ل.م ۵۴/ ر.ب ۴۵