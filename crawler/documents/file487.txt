مرکز بین‌المللی پژوهش‌های علمی و فناوری‌های پزشکی پروفسور سمیعی ایجاد می‌شود - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از سازمان پژوهش‌های علمی و صنعتی ایران، دکتر مضطرزاده در جمع اعضای هیئت رئیسه و اعضای هیئت علمی این سازمان افزود: به‌کارگیری نیروهای کارآمد و متخصص از جوانان کشور بر اساس مصوبه شورای گسترش آموزش عالی در اولویت جذب مرکز بین‌المللی پژوهش‌های علمی و فناوری‌های پزشکی پروفسور سمیعی است.
وی تصریح کرد: به وجود آوردن خرد جمعی و همکاری‌های همه جانبه برای ایجاد این مرکز بین‌المللی، چشم‌انداز روشنی در زمینه تبدیل سازمان پژوهش‌های علمی و صنعتی ایران به یک مرکز بین‌المللی پژوهش و فناوری ایران به وجود خواهد آورد.
در ادامه دکتر محمود مولانژاد قائم مقام رئیس سازمان پژوهش‌های علمی و صنعتی ایران در امور بین‌الملل، گزارشی از فعالیت‌های حوزه بین‌الملل این سازمان ارائه داد.
وی رئوس فعالیت‌های بین‌المللی سازمان را برشمرد و اظهار داشت: سازمان پژوهشهای علمی و صنعتی ایران محور ارتباطی ۵ سازمان بین‌المللی است که سالانه با برنامه‌ریزی‌های خود با این سازمان‌ها در سطوح بین‌المللی همکاری و تبادل اطلاعات دارد.
دکتر مولانژاد افزود: همکاری با بانک توسعه اسلامی برای برگزاری دوره‌های تخصصی و توسعه نیروی انسانی، انتقال فناوری، برگزاری نمایشگاه‌های فناورانه با اعزام سالانه ۳۰ متخصص از سازمان و سایر مراکز علمی کشور برای حضور در این دوره‌ها و فلوشیپ‌ها و پروژه‌های مطالعاتی از جمله اقدامات این مرکز است.
وی گفت: از دیگر فعالیت‌های بین‌المللی سازمان پژوهش‌های علمی و صنعتی ایران ورود به حوزه‌های گیاهان دارویی، نمک‌زدایی آبهای شور، صنایع غذایی، غذای حلال و آب شیرین‌کن‌ها است.
دکتر مولانژاد در خصوص تدوین سند راهبردی گفت: تدوین سند راهبردی حمایت بانک توسعه اسلامی از فعالیت‌های تحقیقاتی و فناورانه و ارائه پیشنهادات سازمان برای تدوین این سند و ارائه مشاوره به بانک توسعه اسلامی و نهایی کردن سند معیار سرمایه‌گذاری جمهوری اسلامی ایران از جمله فعالیت‌های مهم سازمان پژوهشهای علمی و صنعتی ایران در مقیاس بین‌المللی است.
وی افزود: همچنین مشورت و راهنمایی برای اجرای پروژه‌ها و جایابی آنها در سطح مراکز علمی و دانشگاهی کشور و هدایت نحوه شروع و اتمام پروژه‌ها نیز در دستور کار فعالیت‌های بین‌المللی سازمان پژوهش‌های علمی و صنعتی ایران قرار دارد.
برنامه ریزی برای تأسیس مراکز هماهنگی تخصصی در کشورهای عضو، برگزاری نخستین نشست روسای مناطق آزاد کشورهای حاشیه اقیانوس هند در بندر چابهار، تدوین ساختار و تشکیلات مرکز، حمایت از فعالیت‌های مرکز تحقیقاتی و فناوری پروفسور سمیعی، همکاری با دانشگاه‌های معتبر آخن آلمان و لوون بلژیک و همکاری‌های مشترک با صندوق نوآوری و شکوفایی و همکاری‌های بین‌المللی با سایر دانشگاه‌ها از جمله اقدامات سازمان پژوهش‌های علمی و صنعتی ایران در حوزه بین‌المللی است.
ل.م ۵۴/ ع.ع ۵۷