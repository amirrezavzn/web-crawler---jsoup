لزوم تقویت مشارکت جمعی در عرصه‌های علمی - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از دانشگاه رازی، دکتر غفاری در این آیین ضمن گرامی‌داشت یاد جان‌باختگان زلزله اخیر کرمانشاه، تفکر و اندیشه را امری اجتماعی دانست و گفت: تبلور و ظهور اندیشه و تفکر، در اجتماعات و انجمن‌های علمی شکل می‌گیرد، به‌ویژه اجتماعاتی که از سر عزم و اراده تشکیل شده باشد.
وی افزود: انجمن‌های علمی کار ویژه‌های مختلفی دارند و مهم‌ترین آن این است که انجمن‌های علمی بستر خردورزی جمعی محسوب می‌شود.
معاون فرهنگی اجتماعی وزارت علوم، خواستار تقویت کار جمعی و مشارکت افراد در عرصه‌های مختلف علمی کشور شد و افزود: انجمن‌های علمی عامل اصلی ارتباط میان دانشگاه و جامعه هستند.
در ادامه دکتر سید ضیاء هاشمی معاون پیشین فرهنگی و اجتماعی و سرپرست سابق وزارت علوم نیز در سخنانی، همت دانشگاه رازی برای برگزاری دهمین جشنواره ملی حرکت را ستودنی توصیف و ابراز امیدواری کرد که هرساله رونق قابل توجهی در جشنواره ملی حرکت ایجاد شود و بستر شکوفایی علمی در دانشگاه‌ها فراهم شود.
دکتر هاشمی با تقدیر از معاونت فرهنگی دانشگاه رازی در برگزاری هرچه باشکوه‌تر دهمین جشنواره ملی حرکت گفت: فعالان علمی دانشجویی نخبگان جامعه هستند و این جشنواره‌ها باید محافل شاد علمی باشند.
در این مراسم همچنین از ماشین فرمول یک سورنا به‌عنوان دستاورد دانشجویان دانشگاه فردوسی مشهد رونمایی شد.
در دهمین جشنواره ملی حرکت، شرکت‌کنندگانی از کشورهای عراق، کانادا، سوریه، پاکستان، کره جنوبی و... حضور دارند.
ل.م ۵۴/ ع. ع ۵۷