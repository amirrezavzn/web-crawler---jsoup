داستان های مرحوم امیر حسین فردی توجه مقام معظم رهبری را برانگیخت - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر گودرز صادقی در آئین نکوداشت مرحوم امیر حسین فردی در دانشگاه محقق اردبیلی تصریح کرد: مرحوم فردی با عشق و علاقه وافر به ادبیات پایداری پرداخت و یکی از پیشگامان ادبیات پایداری در کشور بود.
وی با بیان اینکه باید تجلیل از مفاخر و بزرگان در زمان حیات آنها انجام شود، افزود: برگزاری آئین نکوداشت در زمان ممات نخبگان هم می تواند سبب شناخته شدن آنها شود.
دکترصادقی با اشاره به اینکه دانشگاه محقق اردبیلی در زمینه تجلیل از مفاخر گام های موثری برداشته است، افزود: از چند چهره شناخته شده استان در سطح کشور، تجلیل کرده و آئین بزرگداشت برگزار کرده ایم تا این افراد را به مردم استان و خصوصاً دانشجویان معرفی کنیم.
دکتر حسین شایقی رئیس بنیاد ملی نخبگان استان اردبیل گفت: الگوهای جامعه باید از بین انسان های صالح، نخبه، متدین و علمی معرفی شود.
وی با بیان اینکه انسان های فرهیخته الگویی برای تربیت نسل های آینده هستند، اضافه کرد: فرهیختگان بر روی اقشار مختلف جامعه تاثیرگذار هستند بنابراین باید زمینه معرفی آنها فراهم شود.
دکترشایقی ادامه داد: هویت هر کشور مدیون عالمان و فرهیختگان است و استان اردبیل هم از این قاعده مستثنی نیست بنابراین باید قدردان این فرهیختگان بود.
رئیس بنیاد ملی نخبگان استان اردبیل افزود: مرحوم امیر حسین فردی از پایه گذاران ادبیات پایداری و از پایه گذاران انجمن نویسندگان کودک و نوجوانان بود.
دکتر حبیب ابراهیم پور رئیس دانشکده ادبیات و علوم انسانی دانشگاه محقق اردبیلی نیز در این آیین گفت: مرحوم فردی ۳۰ سال دوران کودکی ما را زندگی کرد و با کیهان بچه ها اتفاقات زندگی را برای ما به تصویر کشید.
وی با اشاره به اینکه مرحوم فردی چهارمین فرهیخته استان است که در دانشگاه محقق اردبیلی مراسم نکوداشت برای وی برگزار می شود، ادامه داد: دانشکده ادبیات و علوم انسانی در راستای رسالت های اجتماعی خود از استادان و فرهیختگان شاگرد پرور تجلیل و آنها را به جامعه معرفی می کند.
مرتضی سرهنگی از نویسندگان برجسته ادبیات پایداری کشور و از دوستان مرحوم فردی گفت: ما معمولاً دو نوع عمر می کنیم که یکی عمر ظاهری و دیگری عمر باطنی است.
وی اضافه کرد: معلمان هم دو نوع هستند که یک نوع معلمان مدرسه هستند و نوع دیگر، معلمانی هستند که به وسیله کتاب هایشان اقدام به تربیت نیرو می کنند.
سرهنگی تصریح کرد: مرحوم فردی شجاعت یاد دادن داشت به همین خاطر شاگردان زیادی را پرورش داده و به جامعه معرفی کرد.
حجت الاسلام و المسلمین عبدالله حسنی رئیس دفاتر نهاد نمایندگی مقام معظم رهبری در دانشگاه های استان اردبیل و دانشگاه محقق اردبیلی گفت: نکوداشت شخصیت متدین، مومن، انقلابی و فرهیخته کار بسی پسندیده است.
وی با اشاره به اینکه مرحوم فردی خود را وقف مسیر انقلاب کرد، افزود: وقتی علم و هنر با ایمان و اخلاص توام شود فردی انقلابی به وجود می آید و مرحوم فردی مجاهدانه در راه انقلاب اسلامی قلم زد.
حسنی اضافه کرد: وقتی فقیه عادل و رهبر فرزانه انقلاب اسلامی نویسنده ای را مورد عنایت قرار داده و تعریف و تمجید می کند، قطعاً این شخص متدین و انقلابی است.
حجت الاسلام و المسلمین میکائیل مقدسی امام جمعه اردبیل نیر گفت: کسانی باید در مورد افرادی مثل مرحوم فردی سخن بگویند که لااقل همسطح با آن فرد باشند.
وی افزود: مرحوم فردی مجاهدانه در مسیر انقلاب تلاش کردند و برای نسل موجود و نسل های آینده تاثیرگذار هستند.
در این آئین، دکتر محسن شاهرضایی مدیر کل تکریم و الگوسازی بنیاد ملی نخبگان پیام دکتر ستاری معاون رئیس جمهور و رئیس بنیاد ملی نخبگان را قرائت و سازمان های مختلف با اهدای هدایایی از خانواده مرحوم فردی تقدیر کردند.
&nbsp;
&nbsp;