ضرورت توسعه آموزش عالی بین المللی غیر حضوری در دانشگاه پیام نور - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر مجتبی شریعتی در مراسم تکریم و معارفه سرپرست دانشگاه پیام نور که صبح امروز شنبه در سازمان مرکزی این دانشگاه برگزار شد، به مهم‌ترین اقدامات صورت گرفته در دانشگاه پیام در زمان مدیریت گذشته این دانشگاه اشاره کرد و گفت: تجمیع و ساماندهی واحدهای دانشگاه پیام نور و توجه ویژه به کیفیت، یکی از سیاست‌های وزارت علوم است که خوشبختانه این اقدام در مدیریت گذشته دانشگاه پیام نور به خوبی مورد توجه قرار گرفته است.
وی تشکیل شورای راهبردی در دانشگاه پیام نور را از دیگر برنامه‌های مثبت این دانشگاه عنوان کرد و گفت: دانشگاه پیام نور به عنوان یکی از دانشگاه‌های بزرگ کشور سهم قابل توجهی در آموزش عالی ایفا می‌کند، بنابراین تشکیل شورای راهبردی در این دانشگاه لازم بود و امیدوارم این شورا با ترکیب جدید و اهداف بلند مدت بتواند گامی بلند در دستیابی به اهداف مورد نظر را ایفا کند، چرا که مدیریت این دانشگاه یک مدیریت تیمی وگروهی است.
معاون آموزشی وزارت علوم با بیان اینکه آموزش‌های مجازی باید در دانشگاه پیام نور به عنوان یک برند باشد، گفت: براساس ماموریتی که برای دانشگاه پیام نور تعریف شده است، این دانشگاه به عنوان یک دانشگاه مجازی و غیر حضوری شناخته می‌شود، اگرچه این تعریف منافی آموزش‌های نیمه حضوری نیست اما نکته‌ای که وجود دارد این است که باید دانشگاه پیام نور به عنوان یک برند در عرصه آموزش‌های مجازی در ایران و عرصه بین المللی شناخته شود چرا که همه دانشگاه‌های دنیا برای خود برند مشخصی دارند و سیاست‌ها و برنامه‌ریزی‌های صورت گرفته نباید برند دانشگاه را نفی کند.
وی تصریح کرد: انتظاری که از دانشگاه پیام نور وجود دارد این است که کلاس‌های این دانشگاه باید با حضور چند صد هزار دانشجو برگزار شود نه اینکه به ۳۰ یا ۴۰ دانشجو در کلاس قانع باشیم و باید سیاست‌هایی به کار گرفته شود تا براساس آن دانشگاه پیام نور به عنوان یک دانشگاه ملی و حتی فراملی عمل کند.
دکتر شریعتی تاکید کرد: یکی از راه‌های موفقیت دانشگاه پیام نور در عرصه‌های ملی و فراملی این است که بتواند زیرساخت‌های خود را متناسب با ماموریت دانشگاه یعنی همان آموزش مجازی تقویت کند تا براساس آن همه جوانان کشور حتی در نقاط دور افتاده نیز که شرایط رفاهی برای تردد در دانشگاه‌های حضوری را ندارند، به آموزش عالی دسترسی پیدا کنند. همچنان که یکی از رسالت‌های طرح آمایش آموزش عالی در وزارت علوم نیز همین ماموریت‌گرایی است.
وی با تاکید بر اینکه مدیران آموزش عالی باید ملی بیندیشند و سازمانی حرکت کنند، گفت: اگر در تصمیم‌گیری‌های خود منافع ملی را در نظر بگیریم، بهتر می‌توانیم برای آن سازمان برنامه‌ریزی داشته باشیم.
دکتر شریعتی در ادامه افزود: اولین توصیه من این است که برند دانشگاه را به عنوان دانشگاه منحصر به فرد غیر حضوری حفظ کند، دوم اینکه توسعه تحصیلات تکمیلی در کشور باید کنترل شود و رابطه هدفمند بین اشتغال و تحصیل در کشور درست بشود، چرا که در حال حاضر یکصد هزار دانشجوی دکتری در کشور وجود دارد و سالیانه ۲۴ هزار نفر به دوره دکتری وارد می‌شوند و باید هدف شغلی این افراد در نظر گرفته شود تا بعد از فارغ التحصیلی با مشکل بیکاری مواجه نشوند.
دکتر شریعتی توجه به حوزه بین الملل را یکی دیگر از توصیه‌های خود در دانشگاه پیام نور دانست و گفت: با توجه به این پتانسیل عظیمی که در دانشگاه پیام نور وجود دارد، این دانشگاه بهتر از همیشه می‌تواند در عرصه بین المللی ورود کند.
معاون آموزشی وزارت علوم در پایان هم افزایی و مدیریت منطقه‌ای را از دیگر ضرورت‌های دانشگاه پیام نور عنوان کرد و گفت: با توجه به پتانسیل‌های این دانشگاه در همین زمینه‌ها امکان هم افزایی با سایر زیرنظام‌های آموزشی فراهم شود تا دانشگاه‌های دولتی که با مشکل کمبود امکانات مواجه هستند، بتوانند در راستای سیاست‌های خود حرکت کنند. ضمن اینکه مدیریت منطقه‌ای از دیگر برنامه‌هایی است که لازم است دانشگاه پیام نور در این زمینه نیز نقش محوری ایفا کند.
دکترعلی اصغر رستمی ابوسعیدی رئیس سابق دانشگاه پیام نور نیزدر سخنانی گفت: ماموریت و رسالت دانشگاه پیام نور به عنوان دانشگاه باز در قالب آموزش نیمه حضوری و ترکیبی بوده و نگاه مسئولان به دانشگاه پیام نور باید متفاوت باشد چرا که این دانشگاه به دلیل گستردگی در داخل و خارج از کشور دارای پتانسیل ها و ظرفیت هایی است که دیگر دانشگاه های برتر کشور از آن بی بهره اند.
وی افزود: در راستای اجرای طرح آمایش وزارت علوم، تعداد مراکز و واحدهای دانشگاه از ۵۱۰ به ۴۶۴ مرکز و واحد تجمیع شده و در حال حاضر این دانشگاه دارای ۱۶ دفتر نمایندگی در خارج از کشور است.
دکتر رستمی ابوسعیدی با تاکید بر حفظ کیفیت در این دانشگاه گفت: دانشگاه پیام نور بعد از چند دانشگاه برتر کشور، به دلیل بالا بودن تعداد مقالات علمی پژوهشی و پذیرش دانشجویان در مقاطع بالاتر دیگر دانشگاه ها، کیفی ترین دانشگاه به شمار می رود
دکتر رستمی ابوسعیدی همچنین گفت: دانشگاه پیام نور در جذب کمک های مردمی و همچنین خیرین اقدامات ارزشمندی انجام داده و تاکنون ۱۵ میلیارد تومان توسط خیرین به دانشگاه اهدا شده است.
دکتر محمدرضا زمانی سرپرست دانشگاه پیام نور نیزدر سخنانی ضمن تاکید بر لزوم حفظ شأن، منزلت و کرامت انسانی در دانشگاه پیام نور به ماموریت های ویژه این دانشگاه اشاره کرد و گفت: حفظ و ارتقای سطح کیفی فعالیت های آموزشی بسته به نوع ماموریت در تمامی مقاطع، گسترش فعالیت های پژوهشی جهت دار و تقاضا محور برای حل مشکلات و مسائل کشور و گسترش سطح فعالیت های فرهنگی در سراسر کشوراز جمله مهم ترین برنامه های این دانشگاه هستند.
وی یکی دیگر از ماموریت های مهم دانشگاه پیام نور را دیپلماسی بین المللی عنوان کرد و گفت: یقیناً متقاضیان بسیاری در کشورهای مختلف علاقه مند به استفاده از ظرفیت های آموزش الکترونیکی دانشگاه پیام نور هستند و با تقویت دیپلماسی علمی می توانیم خدمات گسترده ای به این متقاضیان ارائه کنیم.
وی اظهار داشت: این دانشگاه در کنار سایر زیر نظام ها و مشورت با صاحبنظران باید تلاش کند طرح آمایش وزارت علوم به نحو احسن اجرا شده و با تقویت جایگاهش در نظام آموزش عالی کشور، به عنوان دانشگاه پیشرو معرفی شود.
دکتر زمانی با عنوان اینکه استفاده از منشور اخلاقی دولت تدبیر و امید و تاکید بر برنامه های هدفمند مقام عالی وزارت جزو وظایفی است که باید به آن بپردازیم، لازمه تحقق این اهداف و انجام ماموریت ها را رعایت انضباط اداری و قوانین و مقررات و به خصوص مقررات مالی با توجه به بحث اقتصاد مقاومتی و بیت المال دانست و گفت: برای ایجاد یکنواختی در بدنه دانشگاه، آموزش حرفه ای ضمن خدمت همه کارکنان نیز باید در برنامه قرار گیرد.
سرپرست دانشگاه پیام نور بر لزوم تقویت مراکز استانی و مدیران استانها تاکید کرد و گفت: دانشگاه پیام نور دانشگاهی است که در سراسر کشور گسترده است و باید با کار کارشناسی در جهت واگذاری بسیاری از مسئولیت ها به مراکز استانی گام برداریم به طوری که مجموعه دانشگاه پیام نور در سراسر کشور به طور هماهنگ در جهت تثبیت جایگاه دانشگاه حرکت کنند.
ر. ب ۴۵/‏ ع. ع ۵۷
&nbsp;
&nbsp;
&nbsp;
&nbsp;
&nbsp;
&nbsp;
&nbsp;
&nbsp;