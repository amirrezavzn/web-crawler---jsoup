برگزاری ششمین کنفرانس ملی و دومین کنفرانس بین المللی مصالح و سازه های نوین درمهندسی عمران در دانشگاه یزد - وزارت علوم، تحقیقات و فناوری
به گزارش اداره کل روابط عمومی وزارت علوم، در ابتدای این نشست دکترمحمد صالح اولیاء رئیس دانشگاه یزد با بیان اینکه دانشگاه یزد دانشگاهی جوان است، گفت: اولین رشته ای که دراین دانشگاه راه اندازی شد مهندسی عمران بود دراین سی سال ما در حوزه های مختلف وضعیت نسبتاً خوبی یافته ایم و اکنون هدف ما رسیدن به ده دانشگاه برتر کشور است.
وی افزود: یکی از بهترین محل هایی که می توانست این کنفرانس برگزارشود، شهر یزد و دانشگاه یزد بود.
رئیس دانشگاه یزد بیان داشت: زمینه کنفرانس به لحاظ پیوندی که با مسائل روز دارد بسیار مهم است. مصالح و سازه ها تاثیرات زیادی روی محیط زیست، منابع انرژی می گذارد. نگاه ویژه ای که به معماری سنتی شده باعث می شود که از روش های نوین برای احیای معماری سنتی استفاده کرد و اینکه چگونه سازه های سنتی ما با روش های نوین می تواند تولید شود.
وی اظهار داشت: یکی از محورهایی که در دانشگاه یزد انتخاب کردیم به همین حوزه مربوط است. من آمادگی دانشگاه را برای تامین امکانات و حمایت های لازم اعلام می کنم.
دکتراولیاء گفت: در حوزه پژوهشی ما سیاست گذاری های مشخصی را تعریف کردیم و در این راستا از پژوهش ها و پایان نامه ها حمایت می کنیم. همه هدف ما این است که به جای اینکه در همه حوزه ها فعالیت کنیم فعالیت خود را در چند حوزه که توانایی و قابلیت ویژه ای دارد متمرکز کنیم تا بتوانیم قطب مؤثری ایجاد کنیم.
در ادامه دکتررضا مرشد عضو هیئت علمی دانشگاه یزد و دبیر همایش با اشاره به تاریخچه این همایش گفت: این کنفرانس شش سال پیش بنا نهاده شد و در سال گذشته برای اولین بار به سطح بین المللی ارتقا پیدا کرد.
وی افزود: برای این کنفرانس در مجموع ۲۵۶ مقاله دریافت شد که ۶۲ مقاله به صورت شفاهی و ۱۲۲ مقاله نیز به صورت پوستر ارائه می شود.
در ادامه این نشست پرفسور داوود مستوفی نژاد استاد دانشکده مهندسی عمران، دانشگاه صنعتی اصفهان با اشاره به تکنیک های مقاوم سازی سازه ها، گفت: روش های شیارزنی برای افزایش تاثیر کامپیوزیت در مقاوم سازی سازه ها یکی از راه هایی است که در چند سال اخیر مورد توجه قرار گرفته است.
وی درخصوص مقاوم سازی سازه ها و ضرورت آن بیان داشت: مقاوم سازی به دلایل مختلفی صورت می گیرد که عبارتند از: بلایای طبیعی، تغییر در کاربری سازه ها اهمیت مقاوم سازی عمدتاً جلوگیری از چنین فجایعی است. مانند زلزله بم، در سایر شهرها نیز سازه های زیادی مستعد تخریب در چنین شرایطی است.
پروفسورمستوفی نژاد تصریح کرد: تکنیک های مختلفی از قدیم برای مقاوم سازی وجود داشته است که به دلایل مختلف روش کامپوزیت جایگزین آن شده و اجرای ساده و روان از محاسن این روش است.
ل.س ۴۲/ ر.ب ۱۳۴۵