پیشنهاد تعیین "هفته دانشگاه سبز" در  دانشگاه یزد - وزارت علوم، تحقیقات و فناوری
به گزارش اداره کل روابط عمومی وزارت علوم، در این نشست که با حضور اعضای کمیته در دفتر امور فرهنگی و اجتماعی دانشگاه یزد برگزار شد، دکتر ابوالفضل مرشدی مدیر امور فرهنگی و اجتماعی دانشگاه یزد و رئیس کمیته با اشاره به مصوبات جلسه قبل این کمیته و وظایفی که هر کدام از اعضای بر عهده گرفته بودند، به تشریح اقدامات صورت گرفته در امور فرهنگی دانشگاه در ارتبط با مدیریت سبز پرداخت.
وی گفت: معاونت فرهنگی و اجتماعی دانشگاه در سال جاری ترویج فرهنگ حفظ محیط زیست را یکی از اولویت های اصلی خود قرار داده است و در این راستا از همه تشکل ها و واحدهای دانشجویی خواسته که بخشی از فعالیت های خود را حول این محور تعریف کنند.
وی تلاش برای فعال شدن انجمن علمی دانشجویی محیط زیست و برنامه ریزی برای تشکیل یک کانون فرهنگی و هنری با موضوع محیط زیست را از دیگر اقدامات صورت گرفته در این راستا برشمرد.
دکتر مرشدی همچنین پیشنهاد مطرح شده در جلسه قبلی کمیته مبنی بر اعلان یک هفته در دانشگاه به عنوان هفته دانشگاه سبز و برگزاری برنامه های متنوع در این هفته را مورد تأکید قرار داد و تعیین زمانی مناسب برای این هفته را ضروری دانست.
دکتر احد ستوده مدیر گروه محیط زیست دانشگاه یزد در این نشست با تأکید بر ضرورت فعالیت جمعی و فراتر از بخش آموزشی محیط زیست برای فرهنگ سازی حفظ محیط زیست بیان داشت: سازمان هایی هستند که در زمینه محیط زیست فعالیت می کنند. یکی از این سازمان ها سازمان حفاظت محیط زیست است. این سازمان بخشی را مخصوص به آموزش در سطح کشور دارد و می توان از طریق ارتباط گیری مؤثر از دستاوردهای آنها نیز استفاده کرد.
وی اظهار داشت: از کارهایی که می توان در راستای تحقق دانشگاه سبز انجام داد برگزاری جشنواره هایی است که در آن به مسئله محیط زیست و ابعاد آن اهمیت داده می شود.
در ادامه این نشست دکتر روح الله دوست حسینی مدیر مرکز کارآفرینی و دفتر ارتباط با صنعت دانشگاه نیز با بیان اهمیت مسائل زیست محیطی خلاقیت و ابتکار را یکی از راه های احیای این موضوعات عنوان کرد.
س.س ۱۳۵۱/ ر.ب ۱۳۴۵