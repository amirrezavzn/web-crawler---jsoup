گفت وگو و پرسشگری دانشجویان،مطالبه ماست؛ما را نقدکنید - وزارت علوم، تحقیقات و فناوری
به گزارش روابط عمومی وزارت علوم ، دکتر سید ضیاء هاشمی در این نشست با بیان اینکه "گفتگو وپرسشگری دانشجویان مطالبه وزارت علوم نیز هست"، اظهار داشت: مشارکت دانشجویان در نقد عملکرد مسئولان و همچنین ارائه راه حل های عملی در جهت رفع مشکلات کشور به خصوص حل آسیب های اجتماعی یک ضرورت است و بسیار منطقی به نظر می رسد.
سرپرست وزارت علوم برخوردهای امنیتی و انضباطی با رویکرد سیاسی و اجتماعی با دانشجویان را امری نادرست توصیف و تصریح کرد: فضای دانشگاه ها نباید امنیتی شود. البته در همه جوامع، نهادهای نظارتی فعالیت می کنند ولی این نظارت ها باید عادلانه بوده و بر اساس سلیقه های سیاسی صورت نگیرد.
دکتر هاشمی در ادامه با بیان اینکه شعار ما « آموزش کیفیت محور ، پژوهش مسئله محور و دانشگاه گفتگو محور»است ، گفت: دانشگاه، کانون تحول و پیشران توسعه و پیشرفت کشور است و اگر کم انگیزگی و افت فعالیت های علمی در میان دانشجویان و دانشگاهیان مشاهده شود ، حتما باید چاره اندیشی کرد.
وی بر ضرورت حفظ کرامت و حقوق شهروندی دانشجویان تاکید کرد وگفت : در این خصوص منشوری تهیه و تنظیم شده که طبق مفاد این منشور دانشجویان می توانند از حقوق شهروندی خود آگاه شوند و این حقوق را مطالبه کنند.
دکتر هاشمی در خصوص همکاری با نهادهای قضایی و امنیتی گفت: ما نمی توانیم مسائل مان را به تنهایی حل کنیم بلکه با تعامل سازنده&nbsp; مشکلات حل می شودو بالاخره نهادهایی متولی نظم و امنیت درجامعه و کشور هستند و ما در حوزه قضایی و امنیتی باید با این نهادها در چارچوب قانون تعامل داشته باشیم.
وی همچنین در خصوص مسئله بورسیه ها گفت : برنامه مادر وزارت علوم، پی گیری مسئله بورسیه ها است و تلاش می کنیم تا حد امکان اگر حقی ضایع شده باشد ،آن را جبران کنیم . البته مبنای کار ما ضوابط و قوانین است و مقرر شده کمیته ای در این خصوص گزارش مبسوطی تهیه کند.
سرپرست وزارت علوم در پایان با استقبال از برگزاری مستمر نشست با تشکل های دانشجویی گفت : این گفت وگوها و این پبشنهادها ، مشارکت فعالانه، خلاقانه و کارشناسانه شما دانشجویان عزیز به ما امیدواری می دهد و به نوعی نیاز و مطالبه ما نیز محسوب می شود.
ر.ب1345/ع.ع1357
&nbsp;