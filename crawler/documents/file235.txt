آیین تجلیل ازبرگزیدگان نوزدهمین جشنواره جوان خوارزمی - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر عبدالرضا باقری، قائم مقام وزیر علوم در این آیین با تقدیر از دست اندرکاران برگزاری جشنواره گفت: علم آموزی به خودی خود ارزشمند است ولی زمانی منشا اثر است که با عمل همراه شود، زیرا ثمره علم و دانش عمل به آن است و امروزه کسی که دانشی خلق می کند بسیار فراتر از اقلیم خود تاثیر گذار می شود.
دکتر باقری افزود: کشورهایی که مبنای اقتصاد و صنعت خود را بر اساس اقتصاد دانش بنیان هدف گذاری کرده اند تمام سعی و تلاش شان را برای تبدیل دانش و ایده به محصول و تجاری سازی دستاوردهای پژوهشی اندیشمندان شان به کار بسته اند چرا که این تفکرمی تواند به عنوان زمینه سازاقتصاد مقاومتی بسیاری از مشکلات کشور را حل کند.
قائم مقام وزیر علوم با اشاره به یکی از بزرگ ترین دغدغه های این وزارتخانه گفت: اقتصاد دانش بنیان و تبدیل ایده ها به محصول و تجاری سازی محصولات فناورانه نوین و ایجاد بستر مناسب برای اقتصاد مقاومتی از مهم ترین دغدغه های امروز وزارت علوم به شمار می رود.
دکتر باقری با اشاره به روند کار دانشگاه ها از گذشته تا به امروز گفت: دانشگاه های ما در ابتدا فقط سیاست تربیت نیروی انسانی تحصیل کرده برای کار در بخش های زیر بنایی کشور را بر عهده داشتند ولی بعد ها دانشگاه های نسل دوم به پژوهش به عنوان نیاز جامعه توجه کردند و دانشگاه های پژوهش محور بوجود آمدند و امروزه شاهد ظهور دانشگاه های نسل سوم و چهارم هستیم که همان دانشگاه های کار آفرین هستند و هدف اصلی شان تبدیل ایده به دانش و دانش به محصول و تجاری سازی آنها است.
وی با اشاره به نقش کار آفرینی دانشگاه های نسل سوم گفت: امروزه مراکز رشد و نوآوری و پارک های علم و فناوری در استان ها بستر مناسبی برای فعالیت شرکت های دانش بنیان فراهم آورده اند و در خلق ثروت اثرگذار بوده اند.
قائم مقام وزیر علوم با اشاره به دانش آموزانی که در جشنواره جوان خوارزمی موفق می شوند گفت: این دانش آموزان پیش قراولان جامعه هستند که انتظار داریم با ورود خود به دانشگاه زمینه تبدیل دانشگاه سنتی به کارآفرین را ایجاد کنند.
دکتر باقری با اشاره به نقش مهم و اثرگذار جشنواره خوارزمی گفت: جشنواره خوارزمی و جشنواره هایی از این دست می توانند ساختار های لازم را برای توسعه دانشگاه های کارآفرین فراهم کنند تا این دانشگاه ها بتوانند یکی از مشکلات مهم کشور یعنی بیکاری فارغ التحصیلان را حل و برای فارغ التحصیلان بستر کار و فعالیت فراهم کنند.
وی افزود: امروزه پروژه های فناورانه ای که درکشور در حال انجام است نقش پر رنگ جشنواره هایی مانند جشنواره خوارزمی را بیش از پیش آشکار می کند.
در ادامه این مراسم از برگزیدگان طرح های منتخب در بخش دانش پژوهان و فناوران و بخش دانش آموزی با اهدای لوح و جایزه قدردانی شد.
س.س ۱۳۵۱/ ر.ب ۱۳۴۵