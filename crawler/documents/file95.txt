رشد ۵۴ درصدی ایده‌ها در استان‌های کشور جهت شرکت در جشنواره «شتاب» - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر پیری درخصوص اقدامات انجام شده درخصوص جشنواره انتخاب فناور برگزیده اظهار داشت: پس از تشکیل کمیته فناوری، فراخوان و شیوه‌نامه حوزه فناوری جشنواره به کلیه پارک‌های علم و فناوری، مراکز رشد واحدهای فناور، دانشگاه‌ها و واحدهای پژوهشی، دستگاه‌های اجرایی و وزارتخانه‌ها، جهت معرفی فناور پیشنهادی به منظور ایجاد دسترسی ثبت اطلاعات و مستندات در سامانه مپفا (مدیریت، پژوهش و فناوری) ارسال شد.
وی با بیان اینکه ۹۱ فناور، موفق به ثبت نام در سامانه مپفا شدند، تصریح کرد: از این تعداد ۳۴ پارک علم و فناوری، ۲۹ مرکز رشد واحدهای فناور، ۱۹ دانشگاه و واحد پژوهشی و ۹ دستگاه اجرایی معرفی‌نامه در سامانه مپفا دریافت کردند و پس از داوری نهایی، فناوران برگزیده به دبیرخانه جشنواره تجلیل از برگزیدگان پژوهش و فناوری معرفی خواهند شد.
مدیرکل دفتر سیاستگذاری و برنامه‌ریزی امور فناوری وزارت علوم در زمینه اقدامات انجام شده درخصوص جشنواره شناسایی و توانمندسازی ایده‌های برگزیده (شتاب) افزود: با توجه به اینکه مرحله اول این جشنواره به صورت استانی برگزار شده، پس از ارسال فراخوان استانی به پارک‌های علم و فناوری استان‌ها و داوری استانی جهت سه ایده منتخب استان و معرفی به دبیرخانه ملی، جمع‌بندی ایده‌های منتخب دریافت شده هر استان جهت ارسال به مرحله دوم داوری انجام شد.
وی با بیان اینکه ۲۸۱۸ ایده در سراسر کشور ثبت شده است، تصریح کرد: این تعداد ایده به تفکیک در گروه‌های علمی؛ برق، کامپیوتر، فناوری های نرم، مکانیک، هوافضا، کشاورزی، علوم دامی، علوم زیستی، صنایع شیمی، نساجی، نانوتکنولوژی، عمران، پلیمر، متالوژی، معدن، علوم پزشکی، مهندسی پزشکی، بیوتکنولوژی، علوم کاربردی و سایر گروه‌ها قرار داد که ۱۷۵۳ ایده فردی و ۱۰۶۵ ایده گروهی است که نشان از رشد ۵۴ درصدی ایده‌ها نسبت به سال ۱۳۹۵ دارد.
دبیر جشنواره ملی شناسایی و توانمندسازی ایده‌های برگزیده (شتاب)، خاطرنشان کرد :۸۴ ایده منتخب از ۲۸ پارک استانی جهت مرحله دوم داوری معرفی شده‌اند و آئین تجلیل از ۱۰ ایده برگزیده در روز ۲۳ آذر ماه که به نام «روز پژوهش، فناوری؛ ایده و خلاقیت» نامگذاری شده است، برگزار می‌شود.
ل.م ۵۴/ ا.ب ۵۱
<p>&nbsp;
<p>&nbsp;