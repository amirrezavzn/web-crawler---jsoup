لزوم ارتباط گسترده و مستمر پژوهشگاه ژنتیک با پژوهشگران داخلی و خارجی - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر برومند در این مراسم با بیان اینکه محققان پژوهشگاه مهندسی ژنتیک و زیست فناوری می توانند موفقیت های بزرگی برای کشور کسب کنند، اظهار داشت: مهم ترین امتیاز این پژوهشگاه، انجام امور تحقیقاتی به صورت تیمی و گروهی است و اگر فعالیت های شما گسترش یابد، دیگران نیز شما را در انجام امور و سهولت در کار پژوهشی همراهی می کنند.
وی با بیان اینکه تمام مراکز علمی و پژوهشی کشور باید در راستای حل مسائل کشور فعالیت کنند، گفت: کار شما در این پژوهشگاه، تولید علم و فناوری های زیستی است که این علوم نقش فراوانی در زندگی مردم ایفا می کنند و محققان این پژوهشگاه باید با تمرکز به انجام ماموریت اصلی شان، با توجه به اعتبار این پژوهشگاه، به تولید هرچه بیشتر ثروت از علم بپردازند.
دکتر برومند در پایان گفت: مراکز علمی و پژوهشی کشورمان باید به استانداردهای علم درسطح جهان دست یابند که جوانان ما به جای تحصیل در خارج از کشور در مراکز علمی داخلی به تحصیل و کسب علم بپردازند و برای میهن شان افتخار آفرینی کنند.
در این آئین دکتر محمدرضا زمانی، رئیس سابق پژوهشگاه مهندسی ژنتیک و زیست فناوری که با حکم وزیر علوم به عنوان سرپرست دانشگاه پیام نور منصوب شده است گزارشی از عملکرد خود در دوران چهار ساله ریاستش بر این پژوهشگاه ارائه داد و همچنین دکتر مصطفی مطلبی سرپرست پژوهشگاه مهندسی ژنتیک و زیست فناوری، برنامه های اجرایی خود در این پژوهشگاه را اعلام کرد.
در پایان این مراسم، حکم انتصاب دکترمصطفی مطلبی توسط دکتر مسعود شمس بخش، مشاور وزیر علوم و مدیر کل حوزه وزارتی به وی ابلاغ شد و لوح تقدیر دکتر محمدرضا زمانی برای قدردانی از زحمات وی در دوران تصدی ریاست این پژوهشگاه توسط دکتر برومند به وی اهدا شد.
&nbsp;