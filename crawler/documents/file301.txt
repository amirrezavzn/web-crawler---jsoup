وزیر علوم از ۷۷ برگزیده  المپیادی تجلیل کرد - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر ابراهیم خدایی، معاون وزیر علوم و رییس سازمان سنجش آموزش کشور در این آیین گفت: باید سیستم‌های ورود دانشجو به دوره آموزش عالی را متحول کنیم و تنها یک روش پذیرش دانشجو نداشته باشیم.
وی درباره جداسازی فرآیند سنجش از پذیرش، گفت: هدف ایده آل سازمان سنجش این است که موضوع سنجش و آزمون، از کل فرآیند پذیرش دانشجو در دانشگاه جدا شود و سازمان سنجش تنها یک آزمون استاندارد برگزار و نتیجه را به دانشگاه‌ها اعلام کند.
وی تصریح کرد: اینگونه نیست که ما هر روش جدیدی را ارائه کنیم مردم آن را بپذیرند بلکه برای حفظ اعتماد اجتماعی باید روش‌های جدید را به صورت شفاف و در زمان مناسب اعلام کنیم.
رییس سازمان سنجش آموزش کشور تاکید کرد: سیستم سنجش و پذیرش دانشجو باید دارای سه مشخصه "پایایی" و "روایی"، "عادلانه و منصفانه بودن " باشد تا بتواند مردم را قانع کند که با این سیستم وارد آموزش عالی شوند.<
دکتر خدایی با ارایه گزارشی عملکرد از فعالیت‌های سازمان سنجش آموزش کشور گفت: فعالیت‌های این سازمان در دو حوزه سنجش شامل ورود به عرصه آموزش عالی و حوزه ارزشیابی آموزش و تضمین کیفیت خلاصه می‌شود که در عرصه سنجش طی سه سال اخیر با افزایش ۳۵ درصدی فعالیت‌ها از لحاظ آزمون‌های مختلف از جمله استخدام، حرفه‌ای و بین المللی مواجه بودیم بطوریکه سالانه حدود ۶ میلیون داوطلب در این آزمون‌ها شرکت می‌کنند.
وی در ادامه تصریح کرد: طی سه سال گذشته به دلیل الکترونیکی کردن اغلب فعالیت‌ها در سازمان سنجش تعداد نیروی انسانی این سازمان از ۶۵۹ نفر به ۵۸۰ نفر کاهش یافته است. این در حالی است که فعالیت‌های این سازمان ۳۵ درصد افزایش داشت.
رییس سازمان سنجش آموزش کشور افزود: بر اساس ارزیابی عملکرد دولت، در بخش دولت الکترونیک از سال ۱۳۸۹ تاکنون، سازمان سنجش آموزش کشور همواره رتبه اول تا سوم را کسب کرده است و هم اکنون از مجموع ۱۷ فرایند آزمون، فقط در یک فرایند، داوطلبان بصورت حضوری شرکت می‌کنند.
دکتر خدایی از برگزاری نخستین آزمون الکترونیکی سازمان سنجش آموزش کشور خبر داد و افزود: این آزمون در حوزه زبان انگلیسی طی سال جاری برگزار می‌شود و تلاش داریم به تدریج برگزاری آزمون‌های بزرگ‌تر و حساس‌تر نیز به این سمت پیش بروند.
وی اعتماد اجتماعی را مهم‌ترین سرمایه اجتماعی سازمان سنجش دانست و گفت: نظرسنجی‌های داوطلبان در همه حوزه‌ها نشان از ۸۳ درصد رضایتمندی مردم دارد و ما باید به این سمت برویم که از این اعتماد اجتماعی استفاده کنیم.
دکتر خدایی از ارزیابی عملکرد آموزشی، تضمین کیفیت و اعتبار سنجی به عنوان بخش دیگر فعالیت سازمان سنجش نام برد و یادآور شد: ما در این زمینه با دانشگاه‌ها همکاری می‌کنیم و تاکنون بیش از هزار گروه آموزشی را ارزیابی کرده‌ایم.
رییس سازمان سنجش آموزش کشور از طراحی یک سیستم امنیتی پیشرفته برای اخذ سئوالات از طراحان خبر داد و گفت: با طراحی این سیستم نیاز به حضور فیزیکی طراحان سئوال کاهش می‌یابد که البته این سیستم را تاکنون در چند آزمون به کار گرفته‌ایم.
خدایی تصریح کرد: نظام یکپارچه داده‌های اطلاعاتی و ساده سازی شناسنامه ورودی برای هر داوطلب طراحی شده است و این سیستم به زودی با سازمان امور دانشجویان لینک می‌شود تا هر گونه تأییدیه تحصیلی و سایر موارد استعلامی به راحتی به صورت الکترونیک انجام گیرد.
رییس سازمان سنجش آموزش کشور در پایان خاطر نشان کرد: تمامی طراحی‌های الکترونیکی سازمان سنجش بدون برون سپاری و توسط متخصصان داخل سازمان سنجش صورت می‌گیرد و به همین دلیل سیستم‌های ما ایمن هستند.
از میان ۷۷ برگزیده المپیاد علمی ودانشجویی کشور که از میان ۳۰۴ هزار نفر شرکت کننده برگزیده شده‌اند، دانشگاه صنعتی شریف با ۱۴، دانشگاه تهران با ۱۱ و دانشگاه صنعتی امیر کبیر با ۶ برگزیده، رتبه‌های اول تا سوم دانشجویان برتر المپیادی را کسب کرده‌اند.
م.ع ۱۳۶۰/ ع.ع ۱۳۵۷