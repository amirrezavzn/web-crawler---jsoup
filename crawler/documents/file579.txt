دکتر غلامی: تلاش های بی دریغ خیرین، به مسئولان و دانشجویان انگیزه و روحیه می دهد - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر غلامی که عصر پنج شنبه در نخستین همایش تجلیل از خیرین دانشگاه اصفهان سخن می گفت، افزود: همیشه درطول تاریخ، همت های بلند چاره ساز بوده اند و ماندگار؛ خوش به حال شما خیرین که با نیت و تلاش خیرخواهانه خود دل های بسیاری را در کشور شاد می کنید و از خود نام و نشان نیک برجای می گذارید.
وزیر علوم، دانشگاه را محیط زندگی و حیات مستمر استادان و دانشجویان و نه صرفاً محل کار و تحصیل آنها توصیف کرد و گفت: فعالیت های خیرین در ساخت فضاهای آموزشی، پژوهشی، فرهنگی و خوابگاهی به استادان و دانشجویان کشور روحیه و انگیزه می دهد و گام های آنها را در مسیر تلاش برای خدمت به کشور و سازندگی و پیشرفت ایران اسلامی استوارتر می سازد.
در ابتدای این همایش، دکتر هوشنگ طالبی، رییس دانشگاه اصفهان نیز در سخنانی به تاریخ ۷۰ ساله دانشگاه در حوزه آموزش عالی کشور اشاره کرد و گفت: از همان ابتدای تاسیس دانشگاه، خیرین نقش مهمی در احداث و توسعه فضاهای مختلف آموزشی، آزمایشگاهی، خوابگاهی و... داشته اند.
وی، استفاده از ظرفیت خیرین در آموزش عالی را موضوعی جهانی دانست و به برخی تجربه های دانشگاه های بزرگ و معتبر بین المللی دراین زمینه اشاره کرد.
تجلیل از جایگاه والای ۳۱ خیر دانشگاه اصفهان با حضور وزیر علوم، تحقیقات و فناوری و دیگر مسئولان استان با اهدای لوح تقدیر و هدایا از دیگر برنامه های نخستین همایش تجلیل از خیرین دانشگاه اصفهان بود.
دکتر غلامی که به منظور شرکت در شانزدهمین اجلاس روسای دانشگاه های سطح یک کشور به میزبانی دانشگاه صنعتی اصفهان به این شهر سفر کرده است، از بخش های مختلف دانشگاه اصفهان دیدن کرد و ضمن کلنگ زنی مراکز خدمات روانشناسی و مشاوره، رشد واحدهای فناوری و مرکز آموزش های الکترونیکی و آزاد این دانشگاه، ساختمان دانشکده علوم تربیتی و روانشناسی دانشگاه را نیز افتتاح کرد. این دانشکده در مساحتی بیش از ۱۵ هزار متر مربع و صرف هزینه ای بالغ بر ۱۴۰ میلیارد ریال احداث شده است.
بازدید از نمایشگاه دستاوردهای علم و فناوری دانشگاه اصفهان در حوزه های عمرانی، مدیریت سبز، فناوری و کارآفرینی و همچنین بازی های رایانه ای از دیگر برنامه های حضور دکتر غلامی در دانشگاه اصفهان بود.
وزیر علوم همچنین در این سفر دو روزه افزون بر بازدید از ظرفیت ها و دستاوردهای دانشگاه های صنعتی اصفهان و شهرک علمی و تحقیقاتی این استان، در یک دیدار صمیمانه با نمایندگان تشکل های مختلف دانشجویی در دانشگاه صنعتی اصفهان حضور پیدا کرد و پای درد دل و دغدغه های دانشجویان این شهر نشست و به پرسش های آنها پاسخ داد.
ع.ع ۱۳۵۷
&nbsp;