دکتر علی اصغر مولوی به عنوان سرپرست دانشگاه حکیم سبزواری منصوب شد - وزارت علوم، تحقیقات و فناوری
به گزارش اداره کل روابط عمومی وزارت علوم، متن حکم انتصاب دکتر مولوی به شرح زیر است:<
جناب آقای دکتر علی اصغر مولوی
سلام علیکم
با عنایت به مراتب تعهد، تخصص و تجارب جناب عالی، به موجب این حکم به عنوان سرپرست دانشگاه حکیم سبزواری منصوب می‌شوید.<
امید است با جلب مشارکت مسئولین استان و استفاده از ظرفیت‌های خیرین، وظایف سرپرستی دانشگاه را بر پایه قوانین، سیاست‌ها و برنامه‌های تقدیم شده به مجلس شورای اسلامی و مأموریت‌های تعیین شده برای آن دانشگاه به انجام رسانید.<
امید است با رعایت منشور اخلاقی دولت تدبیر و امید در حفظ بیت المال و اعمال سیاست‌های مؤثر به منظور صرفه جویی در هزینه‌ها، پرهیز از تجمل گرایی، تقویت نظم و انضباط اداری و رعایت دقیق مقررات مالی و ارتقای علمی، فرهنگی و اجتماعی آن دانشگاه، با اتکال به خداوند متعال بکوشید.<
دکتر علی اصغر مولوی متولد سال ۱۳۵۲ شامکان از توابع سبزوار، فارغ التحصیل رشته فیزیک از دانشگاه فردوسی مشهد بوده و در حال حاضر استاد پایه ۲۲ دانشکده علوم دانشگاه حکیم سبزواری با تخصص فیزیک هسته ای – کاربرد در پزشکی است.
وی تاکنون راهنمایی و مشاوره بیش از ۵۰ رساله کارشناسی ارشد و دکتری را به عهده داشته و ۸۵ مقاله پژوهشی در مجلات معتبر بین المللی و داخلی چاپ کرده است.
تألیف۳ کتاب و ترجمه بیش از ۹۰ مقاله در همایش ها و کنفرانس های ملی و بین المللی از دیگر فعالیت های علمی دکتر مولوی است.
دکتر مولوی عضو مرکز بین المللی فیزیک نظری پروفسور عبدالسلام ICTP< در تریست ایتالیا است و علاوه بر این، با دانشگاه های تورین و تریست ایتالیا نیز همکاری تحقیقاتی دارد.
وی همچنین چندین بار به عنوان پژوهشگر برتر انتخاب شده است.
دکتر مولوی برنده جایزه و مدال Young Scientist Award< از سازمان بین المللی فیزیک پزشکی (IOMP)< سال ۲۰۰۶ در سئول کره جنوبی است و در سال ۲۰۱۰ نیز Tril Prize in Medicai physics< را از مرکز بین المللی فیزیک نظری عبدالسلام در ایتالیا دریافت کرده است.
وی در حال حاضر، داور مجلات علمی مختلفی مانند مجله فیزیک پزشکی ایران، سنجش و ایمنی پرتو، Applide Radiation and Isotopes< و .... می باشد.
دکتر مولوی در چهار سال گذشته، معاون پژوهش و فناوری دانشگاه حکیم سبزواری بوده است.
پیش از این، دکتر جواد حداد نیا ریاست دانشگاه حکیم سبزواری را بر عهده داشته که با توجه به اتمام دوره مسئولیت و ارائه درخواست استعفا از سوی وی، دکتر غلامی، وزیر علوم، تحقیقات و فناوری در نامه جداگانه ای با این استعفا موافقت و از زحمات دکتر حداد نیا قدردانی کرد.