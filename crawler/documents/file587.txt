گردهمایی کارآفرینی در دانشگاه تبریز آغاز به کار کرد - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از دانشگاه تبریز، قائم مقام دانشگاه تبریز در مراسم آغاز به کار این گردهمایی با بیان اینکه کارآفرینی از مهم ترین مولفه های رفاه است، اظهار داشت: در قرن ۱۷ تعدا کار آفرینان بزرگ در دنیا کم بود ولی با وقوع انقلاب صنعتی این تعداد بسیار رشد یافته و اکنون کارآفرینان بزرگ نقش بسیار مهم و حیاتی در جهان دارند.
حمیدرضا قاسم زاده در بخش دیگر سخنان خود با اشاره به اهمیت تعامل با همه زیر مجموعه ها در مسئله کارآفرینی اضافه کرد: برای موفقیت در این عرصه باید در همان مراحل اول زندگی، ضمن استعدادیابی، مهارت و آموزش های لازم نیز به کودکان ارایه شود.
قائم مقام دانشگاه تبریز اضافه کرد: در کارآفرینی بیش از ۶۰ مهارت وجود دارد که می توان آنها را در سه حوزه فنی، کسب و کار و شخصی دسته بندی کرد و برخی از این مهارت ها را باید در دوران کودکی یاد گرفت.
مهندس یونس طاهری، مدیر کار آفرینی و اشتغال اداره کار استان آذربایجان شرقی نیز در این گردهمایی با تقدیر از برگزار کنندگان این نشست گفت: در این استان در سال های اخیر کانونی تحت عنوان کارآفرینی تشکیل شده که در راس آنها استاندار قرار داشته و نمایندگانی نیز از دیگر نهادها و دستگاه ها از جمله دانشگاه تبریز حضور دارد.
وی افزود: در حال حاضر در دانشگاه های استان ظرفیت های بالایی در حوزه کارآفرینی وجود دارد که باید از این پتانسیل ها برای توسعه اشتغال و بازار کار بهره مند شد.
مهندس طاهری یادآور شد: کانون کارآفرینی استان، کانون اتاق فکر و کمیته های تخصصی با حضور استادان و محققان دانشگاه شکل گرفته که برای رسیدن به مسیر درست در حوزه کارآفرینی، استفاده از ایده ها و طرح های دانشگاه ها و آسیب شناسی آنها ضروری است.
س.س ۱۳۵۱/ ر.ب ۱۳۴۵