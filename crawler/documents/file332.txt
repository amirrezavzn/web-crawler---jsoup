نشست مجمع نمایندگان خراسان جنوبی با رؤسای دانشگاه های این استان دردانشگاه بیرجند برگزارشد - وزارت علوم، تحقیقات و فناوری
به گزارش اداره کل روابط عمومی وزارت علوم، دراین نشست دکتر خلیل خلیلی رئیس دانشگاه بیرجند ضمن خیرمقدم به مهمانان گفت: دانشگاه های خراسان جنوبی به واسطه دانشجویانی که از سراسر کشور دارد معرف استان هستند و آموزش عالی دراین خطه کارکردهای مختلفی داشته و بهره ور و سودمند بوده است.<
رئیس دانشگاه بیرجند با اشاره به طرح آمایش سرزمینی استان بر گسترش کمی و کیفی آموزش عالی گفت: اگر اجماع و تأکیدی بر توسعه آموزش عالی داشته باشیم شاید درست تر این باشد که سرمایه گذاری مناسبی در علوم انسانی صورت گیرد.<
دکترخلیلی پیشنهاد ایجاد پایلوت اشتغال آفرینی دانش بنیان دردانشگاه های منطقه را سودمند خواند و گفت: ایجاد موزه علوم و تکنولوژی در شرق کشور در راستای جذب توریسم علمی و تأسیس پژوهشگاه مطالعات منطقه ای با تأکید بر مطالعات کشور افغانستان می تواند در توسعه استان تأثیر به سزایی داشته باشد.<
وی از نمایندگان مجلس و مراجع تصمیم گیری خواست تا در بحث بودجه، دانشگاه های خراسان جنوبی با توجه به ملاحظاتی که دارند به طور ویژه دیده شوند.<
دراین نشست حجت الاسلام والمسلمین محمدباقر عبادی نماینده مردم بیرجند، درمیان و خوسف با ابراز خرسندی از تشکیل این جلسه توسط دانشگاه بیرجند به تقویت فرهنگ مدنی مانند مسئولیت پذیری، قانون مداری و فرهنگ کار تأکید کرد.<
عضو کمیسیون آموزش و تحقیقات مجلس شورای اسلامی گفت: چنانچه پیشنهادات خوبی از سوی وزارت علوم درخصوص بودجه دانشگاه های خراسان جنوبی در لایحه بودجه ارائه شود برای تحقق آن تلاش خواهیم کرد.<
دکترنظر افضلی نماینده مردم شهرستان های نهبندان و سربیشه درمجلس شورای اسلامی ارتباط دانشگاه با جامعه و حضور دانشگاهیان در سطح جامعه را ضروری و موجب تأثیرگذاری بر ارتقای سطح زندگی مردم دانست.<
فرهاد فلاحتی نماینده شهرستان های قاینات و زیرکوه نقش آموزش و پرورش و آموزش عالی در کاهش آسیب های اجتماعی و مسائل فرهنگی را برجسته و مؤثر توصیف کرد.<
وی با اشاره به کمبود بودجه دانشگاه ها افزود: وقتی برای پژوهشی نیم درصد بودجه می گذاریم و آن هم تخصیص پیدا نمی کند چطور می توانیم پیشرفت کنیم.<
عضو کمیسیون آموزش و تحقیقات مجلس گفت: اعضای کمیسیون آموزش و تحقیقات مجلس آمادگی دارند که به استان خراسان جنوبی سفر کنند و از نزدیک با مسائل حوزه آموزش عالی آشنا شوند.<
دکترکاظم قائمی رئیس دانشگاه علوم پزشکی بیرجند با اشاره به اینکه ایمان راهکار نجات دانشجویان از معضلات اجتماعی است با تأکید بر شفاف سازی مسئولان در اجرای فعالیت ها گفت: دانشگاه همچون قطاری است که باید تمام واگن های آن را با تفکرات مختلف دانشجویی پرکنیم.<
دکترایرج مهدیزاده رئیس دانشگاه فرهنگیان دراین نشست با انتقاد از بی تفاوتی فرهنگی در جامعه عدم تکافوی هزینه های دانشجویی با سرانه در نظر گرفته شده را از جمله موانع کار فرهنگی در این دانشگاه دانست.<
در پایان دکتر اسدا... سلیم با معرفی پتانسیل های دانشگاه فنی و حرفه ای گفت: این دانشگاه ۱۰ درصد دانشجویان استان را دارد که ۸۰ درصد آنها وارد بازار کار می شوند.
ل.س ۱۳۴۲/ ر.ب ۱۳۴۵