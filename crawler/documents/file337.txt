رونمایی ازدستگاه پاستوریزاتور با قابلیت حفظ طعم و بوی مواد غذایی - وزارت علوم، تحقیقات و فناوری
به گزارش اداره کل روابط عمومی وزارت علوم، یکی از محصولات رونمایی شده در هجدهمین نمایشگاه دستاوردهای پژوهشی دستگاه پاستوریزاتورغیر حرارتی است که توسط محققان موسسه پژوهشی علوم و صنایع غذایی ساخته شده است.
دکتر سید مهدی میرزا بابایی، مجری این طرح پژوهشی، در خصوص تولید این محصول اظهار داشت: از آنجا که روش‌های موجود فرآوری مواد غذایی اغلب بر پایه استفاده از فرآیند‌های حرارتی است و این فرآیندها باعث وارد شدن آسیب جدی به ماده غذایی می‌شود، ضرورت استفاده از روش‌های جدید برای رفع نواقص موجود احساس شد.
وی در خصوص نواقص استفاده از فرآیند‌های حرارتی در فرآوری مواد غذایی همچنین گفت: از دست رفتن ارزش‌های تغذیه‌ای، تغییر بافت، تغییر طعم و رنگ و بوی مواد غذایی، زمانبر بودن و مصرف بالای انرژی از جمله مهم‌ترین نواقص استفاده از روش‌های فعلی به شمار می‌رود.
دکتر میرزا بابایی افزود: یکی از مهم‌ترین دغدغه‌های صنعت غذا حفظ ارزش‌های تغذیه‌ای، بافت، طعم، رنگ و بوی ماده غذایی در طی فرآیندهای مختلف تولید است.
وی با بیان اینکه در حال حاضر برای جلوگیری از مشکلات ناشی از تیمارهای حرارتی از فرآیندهای فشار بالای ( HPP< ) غیر حرارتی Non Thermal Pasteurization< استفاده می‌شود افزود: «با استفاده از فرآیندهای فشار بالا ضمن انجام عمل پاستوریزاسیون در دمای محیط، ویتامین‌ها، طعم، رنگ، بافت و تازگی ماده غذایی حفظ شده و ماندگاری آن به طور چشمگیری افزایش می‌یابد.
عضو هیأت علمی گروه ماشین آلات مواد غذایی ادامه داد: فرآیند فرآوری مواد غذایی با استفاده از این روش در مدت زمان بسیار کوتاهی انجام شده و مصرف انرژی به شدت کاهش می‌یابد و از این منظر این فرآیند دوستدار محیط زیست نیز محسوب می‌شود.
دکترمیرزا بابایی گفت: تاکنون دستگاهی با این ویژگی‌ها در کشور ساخته نشده و حتی نمونه خارجی آن هم وارد کشور نشده است.
وی در خصوص هزینه‌های ساخت این دستگاه بیان کرد: در صورت تولید این دستگاه با دانش و امکانات بومی ضمن ایجاد اشتغال صرفه جویی ارزی هم به دنبال خواهد داشت.
وی گفت: اکنون دانش فنی این دستگاه را داریم و می‌توانیم مطابق با نیاز مصرف کننده آن را تولید کنیم.
ر.ب ۴۵/ ع.ع ۵۷
&nbsp;
&nbsp;