توجه به فرهنگ دانشگاهی و مسئولیت اجتماعی دانشگاه؛ دو رکن فعالیت معاونت  فرهنگی و اجتماعی وزارت علوم - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر حسین میرزایی روز دوشنبه در نشستی خبری که با حضور خبرنگاران در محل وزارت علوم برگزار شد، گفت: آن چیزی که دانشگاه را به مثابه دانشگاه معرفی می کند فرهنگ دانشگاهی است که این فرهنگ از فرهنگ یادگیری تا فرهنگ علمی و فرهنگ کارجمعی حتی فرهنگ سازمانی در دانشگاه ها را نیز شامل می شود و در این دوره ما تاکید ویژه ای بر ترمیم حوزه فرهنگی دانشگاه ها خواهیم داشت.
وی با اشاره به اینکه بحث فرهنگ یک امر فرا بخشی است گفت: مقوله فرهنگ اکادمیک مقوله ای است که شامل تمام ارکان دانشگاه می شود و در حوزه های آموزشی و پژوهشی هم جلوه مشخصی دارد و حتماً باید در معاونت فرهنگی و اجتماعی وزارت علوم و در همکاری فیمابین با سایر معاونت ها در دستور کار اصلی قرار بگیرد.
دکتر میرزایی با اشاره به فرهنگ دانشگاهی گفت: یکی از مفاهیم فرهنگ دانشگاهی مفهوم شهروند دانشگاهی است به این معنا که منشور حقوق دانشجویی در کنار منشور حقوق استادان و کارکنان معنا پیدا می کند و بحث شهروند دانشگاهی یعنی باید ارکان دانشگاه ها از حقوق و وظایف شان اطلاع داشته باشند و ما ملزم هستیم حقوق دانشجویان، استادان و کارکنان را رعایت کنیم و آنها هم وظایفی دارند که باید به آن عمل کنند.
وی رویکرد بعدی معاونت فرهنگی و اجتماعی وزارت علوم را توجه مسئولیت اجتماعی دانشگاه ها دانست و افزود: دانشگاه نمی تواند از مسئولیت اجتماعی خود پرهیز کند زیرا دانشگاه محل تفکر و تامل است و بخشی از کارآمدی دانشگاه زمانی حاصل می شود که در مسیر مسئولیت اجتماعی قرار گیرد و برای اصلاح امور جامعه تلاش کند.
سرپرست معاونت فرهنگی و اجتماعی وزارت علوم گفت: یکی از اقدامات مهم این حوزه تشکیل شبکه ملی جامعه و دانشگاه است که این شبکه بر اساس تفاهم نامه ای که میان سازمان مدیریت و برنامه ریزی کشور، وزارت علوم تحقیقات و فناوری، وزارت کشور و مرکز بررسی های استراتژیک ریاست جمهوری منعقد شد شکل گرفت.
وی افزود: در ۳۱ دانشگاه کشور مرکز استان که دانشگاه های مادر هستند برای روسای دانشگاه ها به عنوان رئیس اتاق ملی جامعه و دانشگاه حکم صادر شده است و کارگروهی به لحاظ سازمانی با حضور استاندارآن استان و رئیس سازمان برنامه و بودجه استان تشکیل شده است تا از نظرات استادان و صاحب نظران برای حل چالش های فرهنگی، اجتماعی، اقتصادی و سیاسی استان ها استفاده شود.
س.س ۱۳۵۱ / ع. ع ۱۳۵۷