دکتر احمدی:پارک های علم و فناوری، در اجرای اقتصاد مقاومتی نقشی فعال و اثرگذار دارند - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر احمدی در ابتدای این نشست با اشاره به دهه دوم حیات و فعالیت پارک های علم و فناوری اظهار داشت: مفهوم فناوری در حقیقت تجربه عالمانه ای است که همراه با تغییراتی در نظام پژوهش و فناوری کشور با بحث اقتصاد مقاومتی واقتصاد دانش بنیان آمیخته شده و مراکز رشد و کار آفرین و فن بازار وارد این عرصه شده اند و ما در کنار این تحولات، نیازمند نظام مالکیت فکری و همکاری های بین المللی هستیم.<
وی به برنامه ششم توسعه اقتصادی، اجتماعی و فرهنگی کشورو احکام مرتبط با حوزه علم و فناوری در این برنامه اشاره کرد و بر ضرورت تقویت وترویج فرهنگ فناوری و نوآوری در جامعه تاکید کرد.
دکتر احمدی با اشاره به حل مشکل زمین بسیاری از پارک های علم و فناوری کشور گفت: در دوسال اخیر با تلاش ها و اقداماتی که صورت گرفت، مشکل زمین بسیاری از پارک های علم و فناوری برطرف شد و امیدواریم در سال ۱۳۹۷ بتوانیم میزان بودجه پارک های علم و فناوری را افزایش دهیم چرا که باور داریم پارک های علم و فناوری، ابزار قوی در تحقق دانشگاه های کارآفرین است.
وی به مدیریت پارک های علم و فناوری و پارک داری نوین در کشوراشاره کرد و گفت: باید زمینه آموزش و ابزارهای لازم برای تقویت شرکت های دانش بنیان و تعاملات و ارتباطات داخلی و خارجی پارک های علم و فناوری را فراهم کنیم.
معاون پژوهش و فناوری وزارت علوم تعامل با دستگاه های اجرایی برای سفارش و تولید فناوری را مهم ارزیابی کرد و گفت: مدیران پارک های علم و فناوری باید از طریق گسترش ارتباطات با بخش های مختلف صنعت و جامعه نیازها را شناسایی و در جهت رفع این نیازها اقدامات عملیاتی را آغاز کنند ودر تک تک اجزای اقتصاد مقاومتی و اقتصاد دانش بنیان نقش فعال و اثرگذارتری داشته باشند.
وی به نقش مهم کنسرسیوم ها در تقویت فناوری و نوآوری در کشور اشاره کرد وگفت: برای تقویت استاندارد در انجام قراردادها و مناقصه ها، ایجاد کنسرسیوم های توانمند میان پارک های علم و فناوری و شرکت های دانش بنیان و یا داشتن مشاوران بین المللی در زمینه انعقاد قراردادها و مناقصه ها امری ضروری است.
در ادامه این نشست، دکتر خسرو پیری، مدیرکل دفتر برنامه ریزی امورفناوری با اشاره به اینکه توسعه علم و فناوری اساس و بنیاد توسعه پایدار و اقتدارملی کشور است، گفت: یکی از مولفه های اصلی پیشرفت هر کشوری مقوله علم و فناوری و تقویت نوآوری است.
دکتر پیری به اهداف و ماموریت های دفتر برنامه ریزی امور فناوری اشاره کرد و گفت: ایجاد و توسعه پارک ها و مراکز فناوری و حضور شرکت های دانش بنیان، محوریت اقتصاد مقاومتی است.
وی ارتقای سطح کمی و کیفی پارک های علم و فناوری، توسعه، تقویت و تعمیق تعاملات بین دانشگاه ها، پارک ها و صنعت را مهم ارزیابی کرد و ایجاد بسترهای مناسب در جهت تجاری سازی محصولات و حمایت از طرح های پژوهشی تقاضا محور، گسترش ارتباطات ملی و بین المللی مراکز فناوری، تدوین سند آمایش فناوری و نقشه راه پارک های علم و فناوری و تدوین شاخص های دانشگاه کارآفرین از مهم ترین اهداف اداره کل برنامه ریزی امور فناوری وزارت علوم برشمرد.
مدیرکل دفتر برنامه ریزی امور فناوری وزارت علوم به اقدامات این حوزه در خصوص فرهنگ سازی و ترویج فناوری اشاره کرد و گفت: یکی از اقدامات مهم در این رابطه، برنامه ریزی به منظور تهیه برنامه «فناوران دانش» در راستای معرفی دستاورد واحدهای فناور مستقر در پارک های علم و فناوری و مراکز رشد بوده است.
وی افزود: تهیه شیوه نامه جشنواره شناسایی و توانمندسازی ایده ها موسوم به شتاب، حمایت مالی ازپارک های علم و فناوری جهت برگزاری این جشنواره و برگزاری جشنواره فناوران برگزیده در هفته پژوهش و فناوری از دیگر اقدامات معاونت پژوهش و فناوری وزارت علوم در حوزه فرهنگ سازی و ترویج فناوری بوده است.
وی به ایجاد مراکز فناوری تخصصی به منظور ارتباط بیشتر با صنعت اشاره کرد و گفت: در بخش پارک های علم و فناوری، تعداد پارک ها از ۳۶ پارک در سال ۱۳۹۳ به ۴۲ پارک در سال ۱۳۹۶ افزایش پیدا کرده است. دربخش مراکز نوآور و مراکز رشد واحد های فناورنیز تعداد مراکز رشد از ۱۵۴ مرکز در سال ۱۳۹۳ به ۱۷۹ مرکز در سال ۱۳۹۶ رسیده است.
دکتر پیری با اشاره به اقدامات معاونت پژوهش و فناوری وزارت علوم در حوزه همکاری های بین المللی گفت: توسعه تعاملات بین المللی با کشورهای چین، آفریقای جنوبی، روسیه، قزاقستان، آذربایجان، هندو پاکستان و برگزاری اولین فروم علم، فناوری و نوآوری بین دو کشور ایران و ایتالیا وحضور فعال در کنفرانس جهانی پارک های علم و فناوری IASP)< ) در کشور ترکیه رااز جمله اقدامات مهم دراین حوزه برشمرد.
نحوه همکاری صندوق رفاه دانشجویان در حمایت از دانشجویان کارآفرین، به منظور ایجاد کسب‌وکارهای فناورانه و اشتغال دانشجویان و فارغ‌التحصیلان دانشگاهی و نحوه تعامل صندوق نوآوری و شکوفایی در حمایت از شرکت‌های فناور مستقر در پارک‌های علم و فناوری و همچنین آسیب‌شناسی نحوه ارزیابی و تشخیص صلاحیت شرکت‌های متقاضی دانش‌بنیانی مستقر در پارک‌های علم و فناوری و برنامه‌های معاونت علمی و فناوری ریاست جمهوری جهت تعامل با پارک‌های علم و فناوری از دیگر اهداف برگزاری این نشست یک روزه است.
در بیست ششمین نشست روسای پارک های علم و فناوری سراسر کشور، دکتر سید ضیاء هاشمی، سرپرست وزارت علوم، تحقیقات و فناوری سخنرانی می کند.
همچنین در این نشست یک روزه، قراراست دکترشیخ زین الدین، معاون نوآوری و تجاری سازی فناوری معاونت علمی و فناوری ریاست جمهوری در خصوص برنامه های این معاونت در تعامل با پارک های علم و فناوری و دکتربهزاد سلطانی، رئیس هیئت عامل صندوق نوآوری و شکوفایی درخصوص برنامه های صندوق نوآوری وشکوفایی در حمایت از شرکت های مستقر در پارک های علم و فناوری سخنرانی می کنند.