محصول جدید فناورانه پارک علم و فناوری مازندران در حوزه پزشکی رونمایی می شود - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر معتمدزادگان با بیان اینکه هجدهمین نمایشگاه دستاوردهای پژوهش و فناوری و فن بازار کشوری همزمان با هفته پژوهش و فناوری در نمایشگاه بین المللی تهران برگزار می شود، افزود: نمایشگاه دستاوردهای پژوهش، فناوری و فن بازار به عنوان بزرگ ترین رویداد پژوهشی و فناوری کشور، سالانه با حضور دانشگاه‌ها، پژوهشگاه‌ها، پارک‌های علم و فناوری، مراکز رشد و شرکت‌های توانمند داخلی برپا می‌شود که فرصت بسیار مغتنمی است تا فعالان این حوزه، دستاوردها و خدمات خود را در معرض بازدید استادان، دانشجویان، سرمایه‌گذاران و دست‌اندرکاران و متخصصان این عرصه قرار دهند و با در نظر گرفتن روند تقاضای بازارها و سمت و سوی رشد این عرصه، فعالیت‌ها و نوآوری‌های آتی خود را معرفی کنند.
وی گفت: دستگاه دوزیمتری تمام اتوماتیک اندازه گیری ذرات هسته ای آلفا رادون که توسط محققان شرکت دانش بنیان ابتکار تجهیز طب یکتا تولید شده است با حضور وزیر علوم، تحقیقات و فناوری در اولین روز نمایشگاه فوق رونمایی خواهد شد.
دکترمعتمدزادگان اظهار داشت: کاربرد این دستگاه در حوزه بهداشت محیط است که فروش این دستگاه به کشور ایران با توجه به کاربردی که در زمینه انرژی هسته ای هم دارد با تحریم مواجه بوده و قیمت نمونه خارجی این دستگاه حدود ششصد میلیون تومان است و تنها کشور انگلستان قادر به ساخت این دستگاه است و شرکتی که در سال ۲۰۱۳ در انگلستان این دستگاه را ساخت، جایزه علمی ملکه انگلستان را به خود اختصاص داده و در حوزه شرکت های فعال در لبه علم دسته بندی شد.
رئیس پارک علم و فناوری مازندران گفت: طرح کلان ملی تهیه نقشه دستگاه دوزیمتری رادون کشور به تصویب مجلس شورای اسلامی رسیده و از اولویت های کشوری است ولی تابه حال دستگاهی که بتواند با دقت و سرعت زیاد نقاط مختلف کشور را در خصوص میزان گاز رادون بررسی کند وجود نداشته است.
دستگاه دوزیمتری تمام اتوماتیک اندازه گیری ذرات هسته ای آلفا رادون که توسط شرکت دانش بنیان ابتکار تجهیز طب یکتا تولید شده است؛ دستگاهی است که با سرعت بالا و در عین حال با دقت بالا و متناسب با حجم و ظرفیت نمونه ها میزان ذرات آلفا یا گاز رادون را اندازه گیری می کند.