ساخت ۹ بلوک خوابگاه دختران در دانشگاه آیت الله حائری میبد - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از دانشگاه آیت الله حائری میبد، دکتر کلانتری با بیان اینکه این خوابگاه‌ها با کمک خیرین خوابگاه‌ساز و در راستای اجرای اقتصاد مقاومتی به بهره‌برداری رسیده است، گفت: به منظور جذب کمک‌های خیری کوچک، ابتدا خوابگاه‌هایی با ظرفیت کم توسط دفتر عمرانی دانشگاه طراحی شد. ظرفیت هر یک از این واحدهای ۱۴۰ متری ۱۸ تا ۲۰ نفر دانشجو با امکانات مجزا و کامل بود اما با مشورتی که با اداره کل طرح‌های عمرانی وزارت علوم انجام شد، به منظور صرفه‌جویی در زمین و هزینه ساخت مقرر شد واحد ها در بلوک های سه واحدی و در سه طبقه ساخته شوند.
وی خاطر نشان کرد: کل هزینه سیستم گرمایشی ساختمان ها توسط یک خیر و کل کاشی و سرامیک نیز توسط چند خیر تامین شده است.
رئیس دانشگاه آیت الله حائری میبد افزود: در کنار خوابگاه یک مجتمع رفاهی فرهنگی چند منظوره به مساحت ۲۰۰۰ متر مربع و در دو طبقه مشتمل بر سالن غذاخوری، سالن مطالعه، نمازخانه، سالن IT< و سرویس بهداشتی در دست ساخت است که انشاء الله تا بهمن ماه به بهره برداری می‌رسد.
وی خاطرنشان کرد: همچنین یک بازارچه دانشجویی مشتمل بر ۸ مغازه در کنار مجتمع ساخته شده که هم اکنون به عنوان غذاخوری دختران استفاده می‌شود و پس از آماده شدن سالن چند منظوره مغازه‌ها تیغه‌بندی و آماده بهره‌برداری می‌شود.
رئیس دانشگاه میبد گفت: هنوز اعتبار زیادی برای تکمیل سالن چند منظوره و محوطه سازی و آسفالت خیابان‌های منتهی به مجتمع خوابگاهی نیاز است که امیدواریم از سوی صندوق رفاه دانشجویی، سازمان برنامه و بودجه، سازمان امور دانشجویی و معاونت اداری، مالی و مدیریت منابع وزارت علوم مساعدت مقتضی صورت گیرد.
ل.م ۵۴/ ر.ب ۱۳۴۵