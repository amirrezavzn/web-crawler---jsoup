بررسی مشکلات شرکت های دانش بنیان استان چهارمحال و بختیاری - وزارت علوم، تحقیقات و فناوری
به گزارش اداره کل روابط عمومی وزارت علوم، دراین نشست دکتر اسماعیل پیرعلی رئیس پارک علم و فناوری چهارمحال بختیاری با ارائه گزارشی از وضعیت شرکت های دانش بنیان استان، عدم وجود کارگزاری ارزیابی شرکت های دانش بنیان در استان، وجود موانع قانونی در ثبت شرکت توسط اعضای هیئت علمی دانشگاه ها و همچنین وجود موانع قانونی برای حضور شرکت های دانش بنیانی که گرید پیمانکاری ندارند در مناقصات را از مهم‌ترین موانع توسعه این شرکت ها در استان عنوان کرد و پیشنهاد داد کارگزاری ارزیابی شرکت های دانش بنیان در استان چهارمحال و بختیاری تشکیل شود.<
دکترسیدمحمد صاحبکار خراسانی رئیس امور شرکت های دانش بنیان معاونت علمی و فناوری ریاست جمهوری نیز در سخنانی اظهارداشت: تمام تلاش این معاونت این است که این شرکت ها از نظر کمی و کیفی گسترش پیدا کرده و بتوانند در حوزه علم و فناوری و نیز در حوزه های اقتصادی کارهای بزرگی انجام دهند.
وی با اشاره به قانون حمایت از شرکت های دانش بنیان افزود: اینکه هر قانونی نیاز به اصلاح و روزآمد سازی دارد امری بدیهی است و ما باید در چند سال آینده جهت کامل تر شدن و اجرایی شدن این قانون به صورت کامل، تلاش کنیم.
وی افزود: برخی موارد در قانون آمده است، ولی برای فعال سازی آن نیاز به تهیه دستورالعمل های تفضیلی تر و دقیق تر است.
دکترصاحبکار خراسانی از پیگیری ایجاد کارگروه های استانی رفع موانع شرکت های دانش بنیان خبر داد و قول مساعد داد در خصوص مشکلات مطرح شده از طرق مختلف تلاش خواهد کرد.
ل.س ۱۳۴۲/ ر.ب ۱۳۴۵