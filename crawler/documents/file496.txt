تاسیس فدراسیونی متشکل از روسای دانشگاه های برتر دو کشور - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر هاشمی در این نشست که با حضور وزیر علوم و تحقیقات اندونزی و هیئت های بلند پایه علمی و فناوری دو کشور برگزار شد، با بیان اینکه ایران و اندونزی، پرچمداران تمدن و فرهنگ در غرب و شرق آسیا بوده و از کشورهای مهم مسلمان هستند که اثر گذاری منطقه ای و بین المللی آنان بر همگان آشکار است، اظهار داشت: ما کشور اندونزی را به عنوان کشوری دوست و برادر می دانیم و در تمام زمینه ها از جمله علم، فناوری، نوآوری و آموزش عالی آماده همکاری هستیم.
وی افزود: قرار گرفتن در دایره پیشرفت های علمی و به خصوص بین المللی شدن علم، نیروی محرکه ای را خلق می کند که با برنامه ریزی درست و روشمند، به توسعه جامعه می انجامد. از این رو، بیراه نیست اگر توسعه علم، فناوری و آموزش عالی را نیروی پیشران توسعه در جوامع امروزی بدانیم.<
سرپرست وزارت علوم با بیان اینکه کشورهای اسلامی، ظرفیت های عظیمی دارند که استفاده بهینه از این ظرفیت ها می تواند ضمن کاهش وابستگی به غرب، در یک اشتراک مساعی علمی و فناوری آینده‌ای بهتر و روشن‌تر را به همراه آورد، افزود: جمهوری اسلامی ایران و کشور دوست و برادر اندونزی، با ظرفیت‌های عظیمی که دارند نه تنها مابین خود که در میان کشورهای اسلامی نیز می‌توانند عامل حرکت رو به جلو باشند و در این میان تاکید مقامات عالی دو کشور بر گسترش و تحکیم روابط دو کشور، گسترش روابط در عرصه علمی بین دو کشور را بیش از پیش ضروری می کند.
وی در ادامه گفت: امضای سه تفاهم نامه اختصاصی در حوزه علم و فناوری، تشکیل کمیته مشترک همکاری و برگزاری چهار نشست، تجسم عملی این خواست است.
دکتر هاشمی کشور اندونزی را به عنوان پرجمعیت ترین کشور مسلمان و برخوردار از توانمندی های علمی و فناوری، شریکی مقتدر و همکاری قابل اعتماد در حوزه علم و فناوری عنوان کرد و گفت: هر چند محورهای همکاری میان دوکشور، گسترده می باشد اما از همگان می خواهم در جهت عملیاتی کردن و پیوستگی برنامه ها گام بردارند.
وی افزود: امروزه و در عصر تضارب آرا و اندیشه ها در همه سطوح و نقطه نقطه جهان، سخن گفتن از آموزش عالی و بویژه بین المللی شدن آن، امری است حیاتی و ضروری. از آن جهت که اشتراک دستاوردهای مهم آموزشی در توسعه همه جانبه و ایجاد ثبات و امنیت، جایگاهی مهم و رفیع دارد.
سرپرست وزارت علوم در ادامه به چند محور اصلی همکاری برای بررسی در دستور کار نشست از قبیل: ایجاد فدراسیونی با شرکت روسای دانشگاه های برتر ایران و اندونزی و حتی تاسیس دانشکده و دوره‌های مشترک فی مابین و نشست سالیانه میان آنها در تهران و جاکارتا اشاره کرد.
توسعه همکاری در حوزه های نانو، بایو تکنولوژی، هوا فضا، اقیانوس شناسی، کشاورزی، الکترونیک، فناوری اطلاعات و ارتباطات، پلیمر، محیط زیست، حمل و نقل، مواد و انرژی های نو؛ انجام تحقیقات مشترک در حوزه های موردعلاقه؛ تبادل استادان، اعضای هیئت علمی و دانشجویان مقاطع تحصیلات تکمیلی و ارائه بورس‌های کوتاه مدت و بلند مدت از دیگر موارد مطرح شده از سوی دکتر هاشمی برای انجام همکاری های مشترک بود.
وی همچنین با تاکید بر اینکه همکاری دو کشور نه تنها برای مردمان دو کشور بلکه برای دیگر جوامع اسلامی نیز ثمر بخش خواهد بود، گفت: همکای در چارچوب آیسسیکو، کامستک، OIC< و دیگر نهادهای منطقه ای و بین المللی می تواند ما را به این خواسته برساند.
سرپرست وزارت علوم کشورمان در پایان سخنان خود با تاکید بر اینکه؛ اعتقاد ما بر این است که در این همکاری باید نقش مهم زنان در نظر گرفته شود، اظهار داشت: زنان نیمی از جمعیت ما را تشکیل می‌دهند و می توانند تاثیرات مثبتی در توسعه همکاری های علمی و فناوری داشته باشند وتبادل تجربیات زنان دانشگاهی دو کشور، خواهر خواندگی میان دانشگاه های تک جنسیتی و تبادل استاد و دانشجوی زن از جمله محورهایی است که می تواند مورد نظر همکاری های دوجانبه قرار گیرد.
در این نشست دکترمحمد نصیر، وزیر تحقیقات، فناوری و آموزش عالی اندونزی نیزدر سخنانی با معرفی امکانات و قابلیت های آموزش عالی در این کشور، از گسترش همکاری های مشترک علمی و فناوری با جمهوری اسلامی ایران استقبال کرد.
ر.ب ۱۳۴۵/ ع.ع ۱۳۵۷
<p dir="rtl" style="margin-right:2in;">&nbsp;