اجرایی شدن سریع توافق های پیشین تهران و جاکارتا در حوزه علم و فناوری - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر سید ضیاء هاشمی در این دیدار گفت: تقویت روابط علمی با جمهوری اندونزی به عنوان بزرگترین کشور مسلمان جهان برای ایران اهمیت زیادی دارد و در همین راستا ملاقات رسمی وزیر علوم ایران با وزیر علوم و تحقیقات جمهوری اندونزی در دو سال گذشته برگزارشد.
وی با اشاره تفاهم نامه همکاری مشترک ایران و اندونزی برای گسترش همکاری های علمی، برای اجرای شدن این تفاهم نامه به‌ویژه در زمینه تبادل استاد و دانشجو ابراز امید واری کرد.
سرپرست وزارت علوم گفت: در سالهای پس از انقلاب اسلامی ایران و بخصوص در دو دهه اخیر در ایران پیشرفت های زیادی صورت گرفته است و ایران در بسیاری از موضوعات مرتبط با برنامه توسعه علمی می تواند به این کشور کمک کند.
دکتر هاشمی با تاکید بر پر خیّر و برکت بودن سفر وزیر علوم و تحقیقات جمهوری اندونزی به ایران برای دانشگاههای دو کشور، ابراز امیدواری کرد این سفر تکمیل کننده نتایج سفر مسئولان ایرانی به اندونزی باشد و گام جدبدی در توسعه روابط علمی دو کشور برداشته شود.
در ادامه این دیدار، وزیر علوم و تحقیقات جمهوری اندونزی با قدردانی از میزبانی گرم طرف ایرانی گفت: روابط علمی اندونزی و ایران باید از شرایط موجود به سطح بالاتری ارتقا یابد.
دکتر محمد نصیر تاکید کرد: ما علاقمندیم تقویت روابط علمی با ایران را در حوزه های مختلف بخصوص در حوزه های صنایع غذایی و کشاورزی، فناوری اطلاعات، بهداشت و صنایع دارویی، نانو فنائری و هوافضا پیگیری کنیم.
وزیرعلوم وتحقیقات جمهوری اندونزی افزود: برای عملیاتی شدن برنامه توسعه خود که از سال ۲۰۱۸ تا ۲۰۴۵ اجرا خواهد شد علاقمندیم از ظرفیت ها و تواناییهای جمهوری اسلامی ایران بهره مند شویم.
دکتر محمد نصیر گفت: اجرایی شدن تفاهم همکاری مشترک ایران و اندونزی بخصوص موضوع تبادل استاد و دانشجو را با جدیّت پیگیری خواهیم کرد.
در ادامه این نشست دکتر مهدی کشمیری، رئیس شهرک علمی و تحقیقاتی اصفهان، دکتر محمد ابراهیم گشتاسبی راد رئیس دانشگاه شیراز و دکتر مهناز ملا نظری رئیس دانشگاه الزهرا (س) به معرفی اجمالی موسسات تحت مدیریت خود پرداختند.
پس از این دیدار، هیات های بلندپایه دو کشور در حضور دکتر سید ضیاء هاشمی، سرپرست وزارت علوم و همتای اندونزیایی وی، نشست کارشناسی را با موضوع" بررسی راهکارهای توسعه همکاری های علمی، فناوری و آموزش عالی میان تهران و جاکارتا برگزار کردند.
در این راستا، همچنین نشست تخصصی پنجمین کمیته کاری مشترک همکاری های علمی و فناوری دو کشور عصر امروز دوشنبه به ریاست دکتر حسین سالار آملی قائم مقام وزیر علوم در امور بین الملل و خانم نادا مارسودی رئیس دفتر همکاری ها و روابط عمومی اندونزی برگزار می شود. در این نشست قرار است، نقشه راه همکاری های علمی، فناوری، و آموزش عالی میان تهران و جاکارتا برای یکسال آینده ترسیم و درباره راهکارهای اجرایی کردن توافق های انجام شده میان دو طرف بحث و تبادل نظر شود.
گفتنی است گفت‌گو های مقام های بند پایه دو کشور و آغاز فصلی تازه در تعامل ها و ارتباطات علمی مشترک دو کشوردر حوزه هایی همچون نانو و بایوتکنولوژی، هوافضا، پارک های علم و فناوری، طرح های مشترک تحقیقاتی و تبادل استاد و دانشجو از جمله اهداف سفر وزیر علوم اندونزی به جمهوری اسلامی ایران به شمار می رود. م.ع ۱۳۶۰/ ع.ع ۱۳۵۷