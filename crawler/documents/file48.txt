شهردار و رئیس شورای اسلامی شهر کمالشهر با رئیس پارک علم و فناوری البرز دیدار و گفت‌وگو کرد - وزارت علوم، تحقیقات و فناوری
به گزارش اداره کل روابط عمومی وزارت علوم، در این نشست، مهندس ربانی رئیس پارک علم و فناوری البرز با معرفی مجموعه پارک و مجتمع تحقیقاتی شهدای جهاددانشگاهی، پژوهشکده‌ها و واحدهای فناور مستقر، گفت: یکی از وظایف اصلی پارک علم و فناوری البرز برای بهبود فضای تولید و رونق کسب و کار شرکت های دانش بنیان و فناور، معرفی اکوسیستم حوزه فناوری به مدیران ارشد استانی و سایر ذی نفعان این اکوسیستم است.
وی با اشاره بر تاکیدات مقام معظم رهبری مبنی بر تحقق سهم ۲۰ درصدی درآمد کشور از راه صنایع و فعالیت‌های تجاری دانش‌بنیان تا سال ۱۴۰۴، افزود: یکی از راه‌های کمک به ایجاد اشتغال مولد و پایدار، حمایت از رشد و گسترش واحدهای فناور و دانش بنیان در سطح کشور است.
در ادامه مهندس ترابیان شهردار کمالشهر ضمن تقدیر از تلاش پارک علم و فناوری البرز در راستای گسترش همکاری، با اشاره به عنوان قطب علم و فناوری استان البرز، اظهار داشت: امید است در راستای این همکاری بتوانیم کمالشهر را به عنوان شهر علم و فناوری استان معرفی کنیم.
قهرمان پوران رئیس شورای اسلامی کمالشهر نیز با تاکید بر آمادگی شورای شهر مبنی بر همکاری با پارک علم و فناوری البرز و واحدهای فناور معرفی شده از سوی آن، گفت: شورای اسلامی کمالشهر برای حمایت از صنایع دانش بنیان و نیز بهره‌مندی از تخصص های فناورانه در مدیریت شهری، آماده هر گونه همکاری، پیاده سازی طرح و بهره‌برداری از طرح‌ها برای اولین بار در سطح شهر کمالشهر است.
این نشست با تشکیل کمیته مشترکی متشکل از معاون فناوری، معاون پشتیبانی و مدیر اداره فنی و تخصصی پارک علم و فناوری البرز و سه نفر از اعضای منتخب شورای شهر کمالشهر به منظور پیگیری برنامه های همکاری به صورت مدون و اجرایی کردن آن، پایان یافت.
ل.م. ۵۴/ ر.ب ۱۳۴۵
<p>&nbsp;
<p>&nbsp;