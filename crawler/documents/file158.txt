ایجاد گروه‌های هم‌اندیشی منجر به شکل‌گیری گروه‌های علمی، ایده‌پردازی و نظریه‌پردازی می‌شود - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از ایسنا، دکتر منصور غلامی در شانزدهمین هم‌اندیشی دبیران استادهای دانشگاه‌های سراسر کشور که در مشهد برگزار شد، اظهار داشت: دانشگاه مجموعه‌ای از استادان و دانشجویانی است که علاقه‌مند به نظام و سرافرازی آن در زمینه‌های مختلف علمی و پژوهشی هستند و از تلاش‌هایی که آنان انجام می‌دهند، ما می‌توانیم دستاوردهای خوبی را درسطح دنیا ارائه دهیم.
وی تصریح کرد: انتظارات ما در تمام بخش‌ها از جمله مسائل داخل کشور خیلی بیشتر از اقداماتی است که تاکنون انجام گرفته است، لذا باید با یک عزم قوی و نگاه جامع‌تری برای حل مسائل داخلی صنعت، توسعه علم و فناوری، کمک به کسب و کار و به خصوص در بخش‌های علوم انسانی تلاش کنیم.
وزیر علوم با بیان اینکه طی سال‌های اخیر مقام معظم رهبری بر حل معضلات اجتماعی تاکید جدی داشته‌اند، افزود: گروه‌های علمی خوبی نیز در این زمینه تشکیل شده است و تلاش‌های خوبی صورت گرفته ولی شاید کمی ما دانشگاهیان دیر وارد این مباحث علوم انسانی شده‌ایم و نگاهمان بیشتر روی مباحث فنی بوده است، لذا باید این تاخیر را جبران کنیم.
دکتر غلامی ادامه داد: کار کردن بر روی علوم تجربی را با حساب و کتاب در زمان کوتاه می‌‌توان انجام داد ولی در علوم انسانی باید با نگاه های عمیق و به کارگیری علم و اندیشه در یک دوره طولانی وارد شد که این امر باعث شده خیلی افراد ورودشان با احتیاط به این حوزه باشد یا وارد نشوند. ما اسناد بالادستی زیادی در زمینه‌های مختلف داریم که باید بر روی آنها کار شود، لذا کار و استمرار در علوم انسانی واجب است.
وزیر علوم، گفت: در تدوین و بازنگری کتب علوم انسانی و همچنین درخصوص سند اسلامی کردن دانشگاه‌ها فعالیت‌های خوبی انجام شده که نقدها را به ما در این زمینه نسبت به گذشته کاهش داده ولی هنوز با آرمان‌هایمان فاصله داریم.
وی با اشاره به اینکه یکی از وظایف اصلی ما در دانشگاه‌ها کنار هم نشاندن استادان است، افزود: این نشست‌ها و تبادل‌نظرها می‌تواند در محورهای مختلفی تجربیات را منتقل کند؛ اغلب استادان به فعالیت‌های کلاسی و مقاله‌نویسی می‌پردازند و از گفت‌وگو و همنشینی درخصوص مسایل روز با سایر استادان و دانشجویان تحصیلات تکمیلی به خصوص سایر گروه‌های آموزشی غفلت می‌کنند، لذا باید این بحث و گفت‌وگو‌ها صورت بگیرد تا یک نتیجه علمی و کارشناسانه از آن خارج شود.
وزیر علوم، با بیان اینکه باید در دانشگاه‌ها تلاش کنیم تا هم‌‌اندیشی‌ها را فارغ از نوع اندیشه‌ها ایجاد کنیم، تاکید کرد: در هم اندیشی‌ها باید اصل هم‌اندیشی را مدنظر قرار دهیم. اگر با دوستان نزدیک خود بحث و گفت‌و‌گو کنیم، خروجی جلسه همان اندیشه‌های ذهن خودمان خواهد بود اما اگر با افراد دیگر و متفاوت بحث کنیم، می‌توان در انتها با دلایل منطقی به نتیجه رسید و قانع شد و با تفکر جدیدی نیز آشنا شویم.
وی با تاکید بر اینکه ما نباید رسالت انقلاب اسلامی را فراموش کنیم، خاطرنشان کرد: رسالت انقلاب اسلامی از همان زمان که امام راحل فرمودند یک رسالت جهانی بوده است. اسلام یک دین جهانی است و وظیفه ما این است برای یک فضای بزرگتر بیاندیشیم و موضوعی که می‌تواند آن را سازماندهی و قوی‌تر کند، همین نشست‌های هم اندیشی است.
دکتر غلامی خطاب به دبیران استادان دانشگاه‌های کشور، بر فراهم کردن زمینه‌های نشست مشترک در میان استادان دانشگاهی تأکید کرد و گفت: نشست‌های مشترک میان استادان اثرات ماندگاری داشته و آشنایی‌ها در نشست‌های هم‌اندیشی باعث هم افزایی اثربخش می‌شود‌.
وی عنوان کرد: بسیار مهم است که نشست‌های هم‌‌اندیشی بتواند موضوعات مهم را در هر سطح و حوزه‌ای به گفتمان بین اعضا مختلف تبدیل کند که عمیق‌تر بتوان روی آن‌ها کار کرد و هم برون داد جریان خوبی را خارج از نشست به دنبال داشته باشد.
وزیر علوم با اشاره به اینکه دانشجویان تحصیلات تکمیلی درآینده امورات مهم علمی، پژوهشی و فرهنگی کشور را بر عهده خواهد داشت، خاطرنشان کرد: اگر می‌خواهیم جریانی ماندگار از تفکر سالم، اعتقادات پویا و پشتیبانی از آرمان‌های انقلاب داشته باشیم به دانشجویان تحصیلات تکمیلی توجه کنید.
در ادامه حجت‌اسلام و المسلمین میر مجید قریشی معاون آموزشی و پژوهشی نهاد نمایندگی مقام معظم رهبری در دانشگاه‌ها گفت: از اساتید دانشگاهی انتظار می‌رود که حرف‌های امام (ره) را در محیط علمی و زندگی بازتاب دهند.
وی با تاکید بر اینکه منافع و هویت ملی را باید در دانشگاه‌ها زنده نگه داشت، افزود: همان‌گونه که مقام معظم رهبری در دیدار با مسئولان نظام فرمودند زمانی که یک مسئول می‌خواهد، تصمیم بگیرد، ملاک تصمیم‌گیری آن باید منافع ملی باشد. طبعاً ملاک تصمیم‌گیری برای دولت‌ها نیز منافع ملی است اما مساله این است که ما منافع ملی را چگونه تعریف و شناسایی کنیم، اگر ما منافع ملی را در نظر بگیریم، ولی هویت ملی را نادیده گرفته شود، آن منافع، منافع ملی نیست؛ بنابراین می‌توان گفت منافع ملی وقتی محقق می‌شود که با هویت ملی و انقلابی ملت ایران در تعارض نباشد.
حجت‌اسلام و المسلمین قریشی عنوان کرد: بسیاری از دشمنان جمهوری اسلامی ایران در راس سیاست‌های خود به دنبال از بین بردن هویت ملی ما هستند که این موضوع باعث شده برخی از روشنفکران ما را به سمتی بکشاند که منفعت پایمال کردن را هویت ملی بدانند. خواسته و ناخواسته این خط در بین روشنفکران احساس می شود که ما باید به دنبال منافع ملی باشیم ولی آنان باید بدانند که تحقق منافع ملی بدون هویت ملی امکان‌پذیر نیست.
معاون آموزشی و پژوهشی نهاد نمایندگی مقام معظم رهبری در دانشگاه‌ها، با بیان اینکه ملت مسلمان، ریشه‌دار در تاریخ و انقلابی هویت ملی ما را تشکیل می‌دهند و اساتید دانشگاهی باید به این موضوع کمک کنند، تصریح کرد: بسیاری از افراد در سختی‌های مسیر، دچار یاس و ناامیدی می‌شوند و اینجاست که یک نخبه و آینده‌نگر باید به سمت هویت خود برود، والا صدماتی می‌بیند که قرن‌ها نمی توان آن را جبران کرد.
وی افزود: استادان دانشگاه شمع ملت هستند و سوختن و تاباندن وظیفه آن‌هاست، بنابراین باید امروز صبر و استقامت داشته باشیم تا بتوانیم در برابر مشکلات بایستیم و به رستگاری برسیم. از اساتید دانشگاهی انتظار می‌رود که حرف‌های امام (ره) را در محیط علمی و زندگی بازتاب دهند.
حجت‌اسلام و المسلمین قریشی با تأکید بر اینکه وظیفه دانشگاهیان است که به دولت در حل مسائل کشور کمک کنند، گفت: رهبر معظم انقلاب در دیدار با استادان دانشگاهی مطرح کردند که گره‌هایی در کشور وجود دارد که عمده آن مشکلات علمی است پس چرا باید ۲۰ سال زمان ببرد تا آن‌ها را حل کنیم؛ برای مثال ما بارها راجع به مسائل اقتصادی حرف می‌زنیم و برای آن جلسه تشکیل می‌دهیم، اما آنچنان که باید و شاید کاری در این زمینه پیش نمی‌رود، لذا یک گره علمی در این زمینه وجود دارد که آن تنها به دست دانشگاهیان باز می‌شود.
معاون آموزشی و پژوهشی نهاد نمایندگی مقام معظم رهبری در دانشگاه‌ها تصریح کرد: یکی از آفت‌هایی که ما در هم‌اندیشی‌های خود شاهد هستیم آن است که گاهی دغدغه و علاقه‌مندی‌های مردم را متوجه نمی‌شویم. ما باید از برگزاری چنین هم‌اندیشی‌های عمومی به سمت تخصصی شدن حرکت کنیم تا بتوانیم عملی‌تر و عمیق‌تر به مسائل کشور وارد شویم.
وی با تاکید براینکه مخاطب‌شناسی و تغییر ادبیات برای جذب مخاطب، مساله‌ای است که باید در دانشگاه‌ها دنبال شود، عنوان کرد: ادبیات ما در دانشگاه‌ها باید ادبیات متناسب با مخاطب باشد. مقام معظم رهبری فرمودند که یکی از آسیب‌هایی که در تشکل‌های دانشجویی شاهدیم بی‌توجهی به هنر است؛ گاهی تاثیری که یک پوستر و یا یک جمله بر روی مردم می‌گذارد، بیش از چاپ هزاران کتاب و مقاله است.
معاون آموزشی و پژوهشی نهاد نمایندگی مقام معظم رهبری در دانشگاه‌ها خطاب به دبیران استادان دانشگاه‌های کشور، اضافه کرد: هر کدام از شما نسبت به آسیب‌های اجتماعی وظیفه دارید لذا آن‌ها موجب آسیب‌های فراوان‌های دیگری در حوزه خانواده خواهند شد. اساتید دانشگاهی باید به آسیب‌هایی که به ویژه به محیط دانشگاهی و خوابگاه صدمه می‌رسانند، توجه ویژه‌ای داشته باشند.
وی خاطرنشان کرد: کم کم به چهلمین سالگرد انقلاب اسلامی نزدیک می‌شویم چهل سال مبارزه بی‌امان برای اینکه دین الهی اسلام را در قرن ۱۳ و ۱۴ دوباره احیا شود؛ راه سختی آمده‌ایم اما علی‌رغم تمام مشکلاتی که داشتیم متوجه می شویم که خداوند چه عنایتی به ما کرده است.
حجت‌اسلام و المسلمین قریشی اضافه کرد: ما پس از چهل سال به اقتداری کم نظیر در قرون گذشته دست یافتیم. ما دو مرحله اصل انقلاب و نظام‌سازی را آغاز کرده‌ایم و اکنون در مرحله سوم یعنی دولت‌سازی قرار گرفته‌ایم و هنوز دو مرحله جامعه‌سازی و تمدن‌سازی باقی مانده است.
ل.م ۵۴/ ر.ب ۴۵