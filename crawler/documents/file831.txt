ضرورت بهره مندی افزون تر از  ایده ها و نظرات محققان علوم انسانی در نظام های تصمیم گیری کشور - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر منصور غلامی در نشست صمیمی با برگزیدگان نهمین دوره جشنواره بین المللی فارابی اظهار داشت: برگزاری جشنواره فارابی برای تکریم محققان علوم انسانی و ترویج استفاده از پژوهش های علوم انسانی برای اداره جامعه و ایجاد انگیزه در مدیران برای بهره مندی از خدمات محققان علوم انسانی گام مثبتی است و باید قدرت ادامه یابد.
وی در ادامه این نشست و پس از شنیدن دیدگاههای برگزیدگان جشنواره بین المللی فارابی به بیان نظرات خود برای تقویت و کیفی سازی علوم انسانی پرداخت.
وزیر علوم با تاکید بر اینکه مطالب مجلات علمی باید در عین غنی بودن محتوا از شیوه نگارش صحیحی برخوردار باشد گفت: استفاده از ظرفیت انجمن های علمی در داوری مقالات مجلات علمی و همایش های علمی می تواند به غنی شدن آنها کمک کند.
وی با تاکید بر اجرای دقیق قوانین و آیین نامه های علمی پژوهشی گفت: در برخی موارد ضوابط ابلاغ شده در حین اجرا مورد اعمال سلیقه قرار می گیرد که به دست یابی به اهداف تعیین شده آسیب می زند.
وزیر علوم اظهار داشت: باید تعداد پایان نامه ها و رساله هایی که راهنمایی آنها به اعضای هیات علمی داده می شود به تعدادی باشد که اعضای هیات علمی در جایگاه استاد راهنما و مشاور فرصت کافی برای نظارت بر محتوای پایان نامه ها داشته باشند.
دکتر غلامی تصریح کرد: در حین احترام به پیشکسوتان رشته های مختلف علمی، باید به محققان و اعضای هیات علمی فرصت کافی برای ارائه توانمندی داده شود و این رویه که انتشار مقالات محققان جوان و دانشجویان دکترا در مجلات علمی منوط به استفاده از نام اساتید و توصیه آنان است، اصلاح شود.
براساس این گزارش، برگزیدگان جشنواره بین المللی فارابی در دیدار با وزیر علوم، تحقیقات و فناوری، دیدگاههای خودرا در زمینه کیفی سازی آموزش و پژوهش در رشته های علوم انسانی مطرح کردند که «ضرورت بهره مندی مسئولان و مدیران از توانایی علمی محققان علوم انسانی» «لزوم نظارت دقیق اساتید راهنما به پایان نامه های دانشجویی»، «استفاده از شیوه نگارش درست و ویراستاری علمی پایان نامه ها»، «پذیرش مقالات در مجلات علمی براساس اعتبار علمی»، «اختصاص سهمی از مجلات علمی به مقالات دانشجویان» و «تاکید برتشکیل کارگروهی برای بررسی کیفی سازی آموزش در تمام مقاطع تحصیلی» از محورهای مهم نظرات مطرح شده از سوی برگزیدگان بود.
م.ع ۱۳۶۰/ ر.ب ۱۳۴۵