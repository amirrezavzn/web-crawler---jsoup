روانشناسان، مشاوران و مددکاران دوره دیده در قالب تیم های تخصصی به مناطق زلزله زده اعزام می شوند - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر غلامی با اعلام این خبر اظهار داشت: مراکز مشاوره دانشجویی با در اختیار داشتن بیش از ۱۶۰۰ نفر روانشناس، مشاور و مددکار در بعد ملی آمادگی ارائه خدمات حمایتی روانشناختی را به زلزله زدگان مصیبت دیده دارد.
وزیر علوم افزود: علاوه بر این به کلیه مراکز مشاوره دانشگاه های واقع در استان هایی که زلزله را تجربه کرده اند به ویژه استان های کرمانشاه و ایلام و کردستان خواسته شده است که ضمن مراجعه مستمر به خوابگاه های دانشجویی، نسبت به التیام آلام آن دسته از دانشجویان که بستگان یا دوستان و عزیزان شان در این واقعه ناگوار دچار مصیبتی شده اند اقدام لازم را به عمل آورند و حمایت های روانی ناشی از حادثه و یا سوگ را در دستور کار خود قرار دهند.
در این راستا دفتر مشاوره و سلامت وزارت علوم نیز کتابچه های آموزشی لازم را در اختیار مراکز مشاوره قرار داده است.
ر. ب ۱۳۴۵