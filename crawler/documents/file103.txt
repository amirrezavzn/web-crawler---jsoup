پارک های علم وفناوری آغازگر حرکت کشور به سمت بهره وری و دانش بنیان کردن اقتصاد هستند - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از پارک علم و فناوری استان همدان، در این مراسم دکتر حاجی بابایی در سخنانی با تاکید بر لزوم دانش بنیان کردن اقتصاد کشورگفت: ایران کشوری ثروتمند محسوب می شود و می‌توانیم از طریق نیروی انسانی کارآمدو متخصص، بهره وری را افزایش دهیم.
وی خاطرنشان کرد: معتقدم اولین قدم این است که فناوری را در مسیر بهره وری و دانش بنیان کردن اقتصاد کشور به حرکت درآوریم و فعالیت مراکز رشد و شرکت‌های دانش‌بنیان مستقر در پارک های علم وفناوری شروع این را تسریع می کند.
عضو کمیسیون بودجه و محاسبات مجلس شورای اسلامی ادامه داد: در همدان تلاش کردیم پتروشیمی و پالایشگاه را ایجاد کنیم، در کنار اینها به دنبال ایجاد اقتصاد دانش بنیان با فناوری های برتر هستیم، لذا در سنوات گذشته پارک علم فناوری استان همدان را باردیف ملی پیگیری نمودیم که می توان گفت با فعالیت پارک علم و فناوری، رویکرد توسعه فناورانه این استان بنا نهاده شده است.
دکترحاجی بابایی با درخواست از جوانان نخبه و فناور همدانی برای تولید دانش و محصول فناورانه گفت: هنوزظرفیت بسیار بالایی وجود دارد که با برنامه ریزی و تلاش می توانیم همدان را به جایگاه واقعی آن برسانیم تا با استفاده از ظرفیت بالای تکنولوژی وفناوری های نوین بتوانیم دراین حوزه اشتغال موثر و تولید ثروت داشته باشیم.
رئیس کمیسیون تلفیق برنامه ششم توسعه کشور با اشاره به اینکه پارک های علم و فناوری و مراکز رشد فناوری باید تقویت شوند گفت: استادان دانشگاه و دانشجویان ما باید دراین مراکز پژوهش‌های عملی انجام دهند و سرمایه گذاران بخش خصوصی بتوانند در این مراکز در جهت ارتباط صنعت خود با علم بکوشند.
دکتر حاجی بابایی در پایان افزود: با تمام وجود از فعالیت پارک های علم و فناوری و مراکز رشد و به ویژه از ایده ها و طرح های جوانان نخبه و خلاق حمایت خواهم کرد.
در ادامه نشست، دکتر مجید کزازی رئیس پارک علم و فناوری استان همدان گفت: جذب افراد ایده پرداز و برگزاری دوره‌های آموزشی و ایجاد ارتباط با مراکز R&amp;D< صنایع، برگزاری رویدادهایی برای معرفی ایده‌های برتر و آموزش‌های لازم به استارت‌آپ‌ها از جمله فعالیت‌های پارک علم و فناوری همدان است که این امر برای تسهیل کسب و کارهای دانش‌بنیان صورت می پذیرد.
وی همچنین ارائه تسهیلات حمایتی و مالی، مشاوره علمی و برگزاری بازارهای تبادل و فناوری، حضور در نمایشگاه‌های بین‌المللی و ارائه معافیت‌های مالیاتی به شرکت‌های دانش‌بنیان را از دیگر برنامه‌های پارک علم و فناوری و مراکز رشد واحدهای فناور در جهت تسهیل فرآیند کسب و کار استان همدان دانست.
دکترکزازی با بیان اینکه در طی ۲ سال گذشته، اعتبارات پارک علم و فناوری استان همدان با تاخیر پرداخت شده است، اظهار داشت: سال گذشته با جذب ۲ میلیارد تومان و امسال نیز ۳٫۵ میلیارد تومان به صورت اوراق موافقت شده است.
وی با اشاره به این موضوع که، اقتصادی پویاست که با نوآوری جدید و با قیمت پایین کیفیت تولیدات را بالا ببرد، گفت: بیش از ۱۳۰ واحد فناور در مراکز رشد استان همدان جذب شده‌اند و مشغول فعالیت هستند و ۵۸ شرکت دانش‌بنیان در استان داریم و انتظار داریم شرکت‌های دانش‌بنیان کیفیت کالاها را برای رقابت بالا ببرند.
رئیس پارک علم و فناوری استان همدان، عدم دسترسی به منابع مالی و جذب سرمایه‌گذاران ریسک‌پذیر و نبود صندوق پژوهش و فناوری در استان را به عنوان مهم ترین مشکل پیش روی شرکت‌های دانش بنیان اعلام کرد و گفت: رونق کسب و کار فناورانه و اثرگذاری آن بر چرخه اقتصادی کشور در گرو تشکیل صندوق‌های پژوهش و نوآوری است و لازم است دستگاه‌های اجرایی استان با اعتماد به واحدهای فناور و تولیدات فناورانه و دانش‌بنیان آنان، زمینه رشد و شکوفایی اقتصاد مبتنی بر دانش استان را ایجاد کنند.
ل. م ۵۴/‏ ر. ب‬ ۴۵