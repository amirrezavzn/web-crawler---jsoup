توسعه همکاری های علمی و پژوهشی ایران و اتحادیه اروپا - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر حسین سالار آملی در نشستی با مقام های اروپایی در دفتر مطالعات سیاسی و بین المللی وزارت امور خارجه گفت: ظرفیت های گسترده ای برای همکاری ایران و اتحادیه اروپا در زمینه توسعه همکاری های علمی و فناوری وجود دارد.
قائم مقام وزیرعلوم در امور بین الملل، حوزه های فناوری های جدید، بهداشت و پزشکی و تغییرات اقلیمی را سه حوزه اولویت دار و مهم در همکاری های ایران و اتحادیه اروپایی اعلام کرد و از تلاش برای توسعه همکاری پژوهشگران ایرانی در پروژه های علمی و فناوری اتحادیه اروپا خبر داد.
دکترسالار آملی همچنین با اشاره به ظرفیت های پذیرش دانشجویان بین المللی در دانشگاه های برتر ایران تصریح کرد: جمهوری اسلامی ایران آمادگی دارد تعداد بیشتری از دانشجویان بین المللی از کشورهای اروپایی را جهت تحصیل در دانشگاه های برترکشور پذیرش کند.
همچنین قائم مقام وزیر علوم در امور بین الملل در حاشیه نشست گفت و گوهای سیاسی عالی رتبه ایران و اتحادیه اروپا، با پاتریک چایلد معاون اداره کل پژوهش و نوآوری کمیسیون اروپا دیدار و گفتگو کرد.
در این دیدار، دو طرف زمینه های گسترش همکاری های مشترک را بررسی کردند. پاتریک چایلد، آمادگی اتحادیه اروپا را برای گسترش مشارکت پژوهشگران ایران در برنامه چشم انداز ۲۰۲۰ اتحادیه اروپا و همچنین شورای پژوهشی اروپا اعلام کرد.
ر. ب ۱۳۴۵/‏ ع. ع ۱۳۵۷