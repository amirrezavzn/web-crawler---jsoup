وزیر علوم بر پیگیری تکالیف قانونی دانشگاه ها در زمینه دیپلماسی علمی تاکیدکرد - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر منصور غلامی در دومین نشست کارگروه روسای دانشگاه های متولی هماهنگی و پیگیری فعالیت های علمی بین المللی اظهار داشت: وزارت علوم در زمینه همکاری های علمی بین الملی نقش هماهنگی بین دانشگاه ها را برعهده دارد و به دنبال تصدی گری نیست.
دکترغلامی افزود: در برنامه پیشنهادی که برای کسب رای اعتماد به مجلس شورای اسلامی ارائه شد بر تقویت دیپلماسی علمی ذیل تکالیف قانونی از جمله برنامه ششم توسعه تاکید شد.
وزیر علوم اظهار داشت: رهبر معظم انقلاب اسلامی نگاه مثبت و خوبی در زمینه همکاری های علمی دانشگاه ها با دنیا دارند که ما باید از این ظرفیت استفاده کنیم.
وی تصریح کرد: وضعیت همکاری های علمی بین المللی ایران نسبت به کشورهای همتراز خود فاصله دارد ولی فعالیت های فعلی امیدوار کننده است و نسبت به ۱۰ سال گذشته دستاوردهای خوبی داشته ایم.
دکتر غلامی با تاکید بر تمرکز دانشگاه های کشور بر جذب دانشجوی خارجی غیر بورسیه گفت: برای جذب دانشجوی خارجی باید در زمینه خدمات دانشجویی و رفاهی بستر های لازم را فراهم کنیم.
وزیر علوم گفت: دانشگاه هایی که در زمینه همکاری های علمی بین المللی موفق تر هستند تجارب خودرا در اختیار مسئولان سایر دانشگاه ها قرار دهند تا از اتلاف منابع و پرهیز از موازی کاری در این زمینه جلوگیری شود.
وی با اشاره به وجود ده ها تفاهم نامه همکاری مشترک دانشگاه های ایرانی و خارجی گفت: باید تمرکز دانشگاهها بر اجرای تفاهم نامه های امضا شده باشد و در تفاهم نامه های جدید هم به قابلیت عملیاتی شدن و اجرایی بودن بیشتر توجه کنیم.
دکتر صدیقی معاون وزیر علوم و رئیس سازمان امور دانشجویان در این نشست با اشاره به اینکه فرایند دریافت و اعطای بورس تحصیلی با شفافیت و از طریق سامانه های الکترونیکی صورت می گیرد تصریح کرد: در وضعیت فعلی نباید کسب درآمد از محل جذب دانشجوی خارجی در اولویت اصلی باشد زیرا با افزایش تعداد این دانشجویان، در آینده این هدف نیز محقق می شود.
دکتر حسین سالارآملی قائم مقام وزیر علوم در امور بین الملل و رئیس مرکزهمکاری های علمی بین المللی نیز در دومین نشست روسای دانشگاه های متولی کارگروه های ملی هماهنگی و پیگیری همکاری های علمی بین المللی گفت: طبق برنامه توسعه ششم در سال ۱۴۰۰ باید ۱۰ دانشگاه کشور در زمره دانشگاه های برتر آسیا باشندکه هم اکنون ۶ دانشگاه در این ردیف قرار دارند.<
وی با بیان اینکه طبق مصوبات برنامه ششم توسعه، درصد مقالات مشترک تهیه شده با مراکز آموزش عالی خارجی در پایان برنامه ششم باید به ۳۵ در صد افزایش پیدا کند، گفت: تعداد دانشجویان خارجی جذب شده در دانشگاه های کشور نیز که هم اکنون هشت دهم در صد نسبت به کل دانشجویان است، در سال ۱۴۰۰ باید به رقم ۳۵ در صد افزایش یابد.<
در ادامه نشست کارگروه روسای دانشگاه های متولی هماهنگی و پیگیری فعالیت های علمی بین المللی، گزارش تفضیلی کارگروههای فعالیت های همکاری علمی و بین المللی با کشورهای هدف، همچون فرانسه، آلمان، کره جنوبی، پاکستان و اتریش از سوی روسای دانشگاههای صنعتی امیرکبیر، علم و صنعت، اصفهان، سیستان و بلوچستان و مدیر دفتر همکاری های علمی و بین المللی دانشگاه خوارزمی، به عنوان مسئول هریک از کارگروههای مذکور ارائه شد.
م.ع ۶۰/ ع.ع ۵۷
&nbsp;