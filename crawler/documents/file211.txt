لزوم حمایت ویژه دستگاه ها از توسعه فعالیت شرکت های دانش بنیان و پارک های علم و فناوری - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر منصور غلامی روز چهارشنبه در آیین گشایش هجدهمین نمایشگاه دستاوردهای پژوهش، فناوری و فن بازار در محل دائمی نمایشگاه های بین المللی تهران افزود: روند رو به افزایشِ فعالیت های ایده پردازانه و خلاقانه این شرکت ها در گستره و حوزه های متنوع، امیدوارکننده است و نشان می دهد که باید تلاش مان را در خصوص بسترسازی و حمایت از فعالیت های این مراکز مهم علمی و تحقیقاتی مضاعف نماییم.
دکتر غلامی با بیان اینکه "در سال گذشته ۲۴۰۰ محصول فناورانه تولید و ۴۷۰ اختراع ثبت شده است"، تصریح کرد: پارک‌های علم و فناوری و مراکز رشد کشور، کانون های مهم و اصلی توسعه علم و فناوری به شمار می آیند.
وی افزود: مجموعه بزرگ دانشگاهی کشور دستاوردهای مهم و ارزنده ای برای ارائه به صنایع و بخش مختلف کشور دارند و ما بر این باوریم که امروزه اشتغال و توسعه جوامع وابسته به میزان استفاده از نتایج پژوهش و فناوری های جوانان نوآور و پژوهشگران است.<
دکتر غلامی در ادامه با بیان اینکه "باید در محیط دانشگاهی نیز فرصت‌های بیشتری برای شکوفا شدن ایده‌ها باید فراهم شود" گفت: سرمایه‌های فکری و جوانان، سرمایه‌های اصلی کشور هستند و باید برای فراهم کردن شرایط مناسب در جهت شکوفاتر شدن این استعدادها و ایجاد زمینه ها و بسترهای لازم به منظور تولید ثروت از علم تلاش کنیم.
وزیر علوم پس از سخنرانی در آیین گشایش هفته پژوهش و فناوری به همراه دکتر سورنا ستاری، معاون علمی و فناوری رییس جمهور و دیگر مسئولان شرکت کننده از بخش های مختلف هجدهمین نمایشگاه دستاوردهای پژوهشی و فناوری و فن بازار دیدن و از محصولات دانش بنیان و فناورانه منتخب نمایشگاه رونمایی کرد.
آیین گشایش هفته پژوهش و فناوری سال ۱۳۹۶ با حضور وزیر علوم، تحقیقات و فناوری، دکتر سورنا ستاری، معاون علمی و فناوری ریاست جمهوری، معاونان و مدیران ارشد وزارت علوم، برخی از روسای دانشگاه ها، پژوهشگاه ها، پارک های علم و فناوری و مراکز رشد کشور، پژوهشگران و صاحبان ایده در محل نمایشگاه های بین المللی تهران از امروز به مدت هفت روز آغاز به کار کرد.
آیین هفته پژوهش و فناوری با شعار "پژوهش تقاضامحور و تجاری سازی فناوری؛ زیربنای تولید و اشتغال" برگزار می شود. برگزاری هجدهمین نمایشگاه دستاوردهای پژوهشی فناوری و فن بازار از مهمترین محورهای هفته پژوهش و فناوری امسال است که با شرکت گسترده شرکت های دانش بنیان، پارک های علم و فناوری، مراکز رشد و شرکت های ایده پرداز و خلاق و ارائه محصولات جدید و فناور تا تاریخ ۲۶ آذرماه دائر شده است.
ر.ب / ع.ع ۱۳۵۷.
&nbsp;
&nbsp;