دانشگاه علامه طباطبایی، پیشرو در بهبودفضای خوابگاهی و تغذیه دانشجویی - وزارت علوم، تحقیقات و فناوری
به گزارش روابط عمومی وزارت علوم به نقل ازپایگاه خبری عطنا، ذوالفقار یزدان مهر با اعلام این مطلب اظهار کرد: در بحث بهبود فضای خوابگاهی حدود ۴۶۳ خوابگاه با رتبه‌های ۳و ۴ در کشور وجود داشت که این خوابگاه‌ها با مشارکت دانشگاه‌ها و حمایت صندوق رفاه دانشجویان در تابستان امسال ارتقا یافتند که تعدادی از دانشگاه‌ها نیز توانستند خوابگاه‌های خود را به رتبه‌های بالاتر از سطح ۲ ارتقا دهند.
وی در ادامه تصریح کرد: در مجموع برای تابستان امسال ۵۰۳ خوابگاه دانشجویی در طرح بهبود فضای خوابگاهی قرار گرفتند که دانشگاه‌ها با تلاش جهادی و حمایت صندوق رفاه دانشجویان اقدام به تعمیر، بازسازی و در نهایت ارتقا به رتبه‌های بالاتر کردند.
رئیس صندوق رفاه دانشجویان وزارت علوم با بیان اینکه بر اساس ارزیابی‌های صورت گرفته در حال حاضر ۱۰ دانشگاه برتر و پیشرو در بهبود فضای خوابگاهی و تغذیه دانشجویی مشخص شدند، گفت: دانشگاه‌های علامه طباطبایی، بوعلی همدان، تهران، شهید چمران اهواز، کردستان، شهید مدنی تبریز، امیرکبیر، تبریز، کرمان و کرمانشاه از جمله دانشگاه‌هایی هستند که در حوزه بهبود فضای خوابگاهی و تغذیه دانشجویی پیشرو شدند. برخی از این دانشگاه‌ها خوابگاه‌های رتبه‌های ۳و ۴ ندارند و رتبه‌های ۲و ۱ را ارتقاء می‌دهند.
یزدانمهر گفت: به طور مثال دانشگاه علامه طباطبایی توانسته است خوابگاه‌های خود را به رتبه‌های ۱و ۲ ارتقا دهد و در زمینه تبدیل آشپزخانه‌های سنتی به صنعتی، نوسازی و بهره‌برداری از سلف نیز اقدامات خوبی انجام داده است. همچنین دانشگاه صنعتی امیرکبیر نیز طی دو سال اخیر علاوه بر افزایش ظرفیت خوابگاهی، خوابگاه‌های رتبه ۳و ۴ را به سطح ۱ و ۲ ارتقا داده و به جز یک خوابگاه رتبه ۳ همه خوابگاه‌های این دانشگاه در رتبه‌های بالاتر قرار دارند.
مشاور وزیرعلوم در پایان خاطر نشان کرد: دانشگاه تهران نیز موفق شده طی دو سال گذشته تعداد ۲۵ ساختمان خوابگاهی را ارتقا دهد و در کوی دانشگاه نیز رستوران مکمل و مرکزی تاسیس کند و در دانشگاه کردستان نیز تعداد ۱۵ خوابگاه نوسازی شده و امیدواریم دانشگاه‌های دیگر نیز این برنامه را در اولویت سیاست‌های خود قرار دهند.