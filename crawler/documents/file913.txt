اعلام آمادگی دانشگاه جامع علمی کاربردی جهت اجرای رشته‌های شغل‌محور و متناسب با بازار کار - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر امید با اشاره به گذشت ربع قرن از فعالیت این دانشگاه گفت: دانشگاه جامع علمی کاربردی، در ۲۵ سال پیش با هدف تربیت نیروی ماهر در کشور به عنوان یک دانشگاه مهارتی تاسیس شد.
وی به ماموریت‌گرا بودن این دانشگاه اشاره کرد و افزود: در دانشگاه جامع علمی کاربردی، براساس نیاز بازار کار رشته تعریف و تدوین می‌شود و با رصدکردن و بررسی بازار کار و ماموریت این دانشگاه مداوم در حال بروزرسانی رشته ها، تعریف و تدوین و بازنگری است.
دکتر امید اظهار داشت: در دانشگاه جامع علمی کاربردی آمادگی حذف رشته‌های نامرتبط با توجه به ماموریت مراکز علمی کاربردی و فاقد متقاضی در بازار کار هستیم.
وی گفت: دانشگاه جامع علمی کاربردی یک دانشگاه شغل محور و با بیش از ۷۰% کاربردی و کارگاهی و عملیاتی بودن دوره‌های موجود در چهار بخش صنعت، کشاورزی، مدیریت و خدمات اجتماعی و فرهنگ و هنر و نزدیک به ۸۰۰ رشته در مقاطع کاردانی و کارشناسی ناپیوسته دانشجو دارد.
همچنین رئیس دانشگاه جامع علمی کاربردی تصریح کرد: در این دانشگاه، هدف تربیت دانشجو برای بازار کار بر اساس شغلی که در آینده قرار است کسب کند، آموزش داده می‌شود. دانشگاه جامع علمی کاربردی به دلیل شغل محور بودن باید<u> بروز</u> نیازهای جامعه را رصد کند و مشاغلی که مورد نیاز جامعه است را تعریف، تدوین و دانشجو بپذیرد.
دکتر امید در ادامه گفت: تعداد دانشجوی تربیت شده از ۲۵ سال گذشته تاکنون حدود یک میلیون و پانصدهزار نفر بوده و در حال حاضر حدود ۵۰۰ هزار دانشجو در دو مقطع کاردانی و کارشناسی ناپیوسته و چیزی حدود ۷۰۰ نفر در کارشناسی ارشد که هنوز فارغ التحصیل نشده‌اند، داریم.
وی درخصوص روند انتخاب استادان و هیئت علمی گفت: دانشگاه جامع علمی کاربردی یک دانشگاه ستادی و متولی تربیت دانشجو در مراکز سراسر کشور است. بخشی از این مراکز دولتی هستند که خود ما دانشجو را پذیرش و توسط آن مراکزآموزش داده می شوند. این مراکز بسته به نوع وابستگی به دولت از نیروهای خودشان برای مدرس استفاده می‌کنند ولی در بخش خصوصی این‌طور نیست و بر اساس متقاضی بودن افراد استفاده می‌شود. تمامی مدرسان باید از دانشگاه جامع علمی کاربردی مجوز تدریس بگیرند.
رئیس دانشگاه جامع علمی کاربردی افزود: در گذشته ۵۰ هزار مجوز تدریس داشتیم ولی از سال گذشته روال پذیرش این مدرسان از طریق قانون جذب مدرس و اعضای هیئت علمی در حال انجام است. بر اساس اعلام فراخوان، ۴۵ هزار نفر متقاضی ثبت نام کرده‌اند که در سراسر کشور به جز تهران که تعداد آنها زیاد بود و براساس قانون جذب، سوابق علمی و اجرایی متقاضیان بررسی و انتخاب شدند.
وی اظهار کرد: در کشور ما با توجه قانون برنامه ششم و بر اساس برنامه ریزی انجام شده می‌بایست تا پایان سال ۱۳۹۹، ۳۰ % دانشجویان کشور مهارتی باشند و ما در دانشگاه جامع علمی کاربردی دانشجوی ماهر دارای پنجه کارآمد تربیت می کنیم.
دکتر امید خاطرنشان کرد: دانشگاه جامع علمی کاربردی یکی از بزرگ‌ترین زیرنظام‌های تربیت دانشجوی مهارتی کشور است و در کنار محیط های صنعتی و اجرای قرارداد در دنیا فعالیت می‌کندو تفاوت این دانشگاه با سایر دانشگاه‌ها در این است که دانشجو در دانشگاه جامع علمی کاربردی با مهارت خاص تربیت می شود ولی در دانشگاه‌های دیگر با مهارت عام تربیت خواهند شد.
وی در خصوص اعتبار مدارک دانش آموختگان دانشگاه جامع علمی کاربردی بیان کرد: مدارک دانش آموختگان این دانشگاه برای ورود به بازار کار و تحصیلات تکمیلی قابل استفاده است.
دکتر امید در پایان گفت: نظا‌م صلاحیت حرفه ای در دانشگاه جامع علمی کاربردی تعریف شد و بنا است تمام دانش آموختگان صرف‌نظر از محل فارغ‌التحصیل شدن باید گواهی صلاحیت حرفه‌ای را در این دانشگاه اخذ کنند.
ل.م. ۵۴/ ر.ب ۱۳۴۵
<p>&nbsp;
<p>&nbsp;