همایش بین المللی "همه علیه استکبار" در دانشگاه تفرش برگزار شد - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر غلامرضا منتظمی، کارشناس مسائل اروپا و آمریکا در این همایش با بیان اینکه از زمان رنسانس بشر با سه حادثه روبرو شده است افزود: اولین حادثه شکل گیری تمدن جدید به عنوان اولین تمدن غیردینی حاکم بر جهان است که با ۲۸ تمدن اصلی تاریخ بشریت در حال تقابل است.
وی ادامه داد: زمانی که کنترل این تمدن در دست صهیونیسم و امپریالیسم قرار گرفت حادثه دوم نیز به وجود آمد که اولین قربانیان این فاجعه خود اروپائیان بودند.
عضو مرکز مطالعات وزارت امورخارجه افزود: حادثه سوم ظهور انقلاب اسلامی به رهبری امام خمینی (ره) و مقام معظم رهبری و مقابله آنان با استعمار و صهیونیسم در جهان است.
دکتر منتظمی با بیان اینکه بنا بر تعبیر بسیاری از متفکران ما در حال حاضر وارد مرحله اول آخرالزمان شده ایم، گفت: برخی از متفکرین غرب و شیعه بر این اعتقادند که ایران در این مرحله بازیگر اصلی است.
وی با بیان اینکه در آخرالزمان سه دین اصلی یهود، مسیحیت واسلام بازیگر میدان هستند، تصریح کرد: یهود را صهیونیسم مدیریت می کند و مسیحیت در چالش تاریخی با یهود به حاشیه کشیده شده و در رسالت و کارکرد استراتژیک برای بشر هیچ کارکردی ندارند.
عضو مرکز مطالعات وزارت امورخارجه اظهار کرد: سقوط انسان، فروپاشی دین و ارزش‌های سنتی و فروپاشی خانواده برنامه مهم صهیونیسم برای نشانه گرفتن معصومیت و پاکی بشر است.
اندیشمند و مبلغ آرژانتینی دکتر سهیل اسعد نیز در این همایش گفت: در امریکای لاتین شاهد نفوذ استکبار و به موازات آن شکل گیری جبهه های مقاومت به رهبری چاوز بوده ایم.
وی با بیان اینکه با رفتن چاوز امریکای لاتین با خلا فکری روبرو شده است افزود: مبارزه علیه استکبار در امریکای لاتین نیازمند شکل گیری جبهه واحد است زیرا تا زمانیکه که جبهه ضد استکبار، جبهه واحدی نشود قادر به مقابله با استکبار نمی باشیم.
در این همایش با اندیشمندان جهان از جمله "الکساندر دوگین" اندیشمند علم سیاست اهل روسیه، " جیمز هنری فتزر " استاد فلسفه بازنشسته امریکایی و نظریه پرداز توطئه، دکتر کوین بریت استاد دانشگاه وینسکانسین، دکتر اسکانت بنت افسر سابق عملیات ویژه ارتش امریکا به صورت ویدئو کنفرانس، ارتباط برقرار و به سئوالات دانشجویان در زمینه استکبارستیزی پاسخ داده شد.
ل.م. ۵۴/ ر.ب ۱۳۴۵
&nbsp;