راه‌اندازی "خانه آزاد اندیشی دانشجویان" دانشگاه علامه در آینده نزدیک - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از ایسنا، دکتر سلیمی با اعلام این خبر اظهار داشت: اگرچه موضوع کرسی‌های آزاد اندیشی در دانشگاه علامه پیگیری می‌شود اما این کافی نیست در همین راستا به زودی خانه آزاد اندیشی با حضور تشکل‌ و نگاه‌های مختلف دانشجویی راه‌اندازی خواهد شد که بر اساس آن بتوانیم فعالیت‌های آزاد‌اندیشی را از فعالیت‌های مقطعی خارج کرده و در قالب یک نهاد دائمی در دانشگاه پیگیری کنیم.
دکتر سلیمی گفت: من معتقد هستم هر چقدر فضای باز برای آزاداندیشی دانشجویان فراهم شود به همان میزان برای دانشگاه و جامعه نیز مفیدتر خواهد بود که البته برگزاری کرسی‌های آزاد اندیشی در دانشگاه‌ها که مورد تاکید مقام رهبری نیز است می‌تواند به بازتر شدن این فضا کمک کند.
وی خاطر نشان کرد: خوشبختانه وضعیت برگزاری کرسی‌های آزاد اندیشی در دانشگاه علامه طباطبایی در مقایسه با گذشته روز به روز بهتر می‌شود و حتی ما شاهد هستیم که تشکل‌های مختلف دانشجویی موافق و مخالف در کنار یکدیگر موضوعاتی را مطرح و در قالب کرسی‌های آزاد اندیشی در خصوص آن بحث و تبادل نظر می‌کنند و جلسات آنها منجر به شکل‌گیری گفت و گوی سالم می‌شود.
رئیس دانشگاه علامه طباطبایی با بیان اینکه موافق تک صدایی شدن دانشگاه‌ها نیستم، گفت: در حال حاضر گروه‌ها و تشکل‌های مختلفی از دانشجویان در دانشگاه‌ها در عرصه‌های سیاسی، فرهنگی، اجتماعی و صنفی که چارچوب‌های اصلی نظام را قبول دارند، فعالیت می‌کنند و برنامه‌های متعددی نیز از سوی این تشکل‌ها برگزار می‌شود. بنابراین این گونه نیست که بگوییم تک‌صدایی در دانشگاه‌ها حاکم است.
ل.م ۵۴/ ر.ب ۴۵
<p>&nbsp;