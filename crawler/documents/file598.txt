افتتاح دومین کانون شکوفایی خلاقیت پارک علم و فناوری چهارمحال و بختیاری در شهرستان سامان - وزارت علوم، تحقیقات و فناوری
به گزارش اداره کل روابط عمومی وزارت علوم، اسماعیل پیرعلی در آیین افتتاح کانون شکوفایی خلاقیت سامان در پژوهش سرای رازی این شهرستان سامان اظهار کرد: هدف اصلی پارک‌های علم و فناوری و مجموعه‌های تابعه کمک به شکوفایی خلاقیت جوانان این شهرستان است.
وی افزود: در این کانون اقدامات لازم در جهت شناسایی افراد خلاق و فناور و هدایت آنها به مراکز رشد پارک علم و فناوری صورت خواهد گرفت.
پیرعلی گفت: بر اساس برنامه پارک علم و فناوری به منظور ایجاد فرهنگ نوآوری و شکوفایی استعدادهای جامعه هدف (دانشجویان و دانش آموزان) کانون شکوفایی خلاقیت را در تمامی شهرستان‌های استان فعال خواهیم کرد و کانون سامان به عنوان دومین کانون در استان چهارمحال و بختیاری به بهره‌برداری می‌رسد.<
پیرعلی تأکید کرد: هر شخص صاحب ایده که ایده او قابلیت اجرایی شدن داشته باشد می‌تواند به این کانون مراجعه و خدماتی از قبیل مشاوره‌های علمی، حمایت مالی و دیگر خدمات مربوطه را دریافت کند.<
همچنین در این مراسم فرماندار سامان گفت: در سامان بستر و پیشینه تاریخی در بحث کشاورزی، فرهنگی و ایده‌پردازی وجود دارد و امیدواریم نوجوانان و جوانان تحصیل‌کرده شهر بتوانند با حضور در این کانون ایده‌های خود را به کار تبدیل کنند.
سعید صالحی اردلی افزود: فرمانداری سامان آماده برقراری ارتباط متقابل میان دستگاه‌های اجرایی این شهرستان با پارک علم و فناوری استان است.
در ادامه آیین افتتاح کانون شکوفایی خلاقیت سامان، رئیس آموزش و پرورش سامان ضمن تأکید بر حمایت مسئولان شهرستان از این کانون، با توجه به نقشی که پارک‌های علم و فناوری در شکوفایی علم و توسعه اقتصادی دارند، خواستار برگزاری کارگاه در مدارس شهرستان به منظور آشنایی بهتر دانش آموزان با پارک علم و فناوری و کانون شکوفایی خلاقیت توسط پارک علم و فناوری استان شد.
گفتنی است در این مراسم سامانه کانون شکوفایی خلاقیت به آدرس shekoofayi.chbstp.ir< رونمایی شد و مقرر شد تا تاریخ ۳۰ آبان ماه دانش آموزان و دانشجویان شهرستان سامان اید های خود را در این سامانه بارگذاری کنند، پس از دریافت ایده ها و ارزیابی آنها پارک علم و فناوری رویداد ایده شو در سامان برگزار خواهد کرد.
ر.ب ۱۳۴۵/ ع.ع ۱۳۵۷