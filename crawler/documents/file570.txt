جهت احداث نیروگاه ۱۰۰ کیلوواتی فتوولتائیک در منطقه انرژی دانشگاه زابل - وزارت علوم، تحقیقات و فناوری
به گزارش اداره کل روابط عمومی وزارت علوم، هدف از انعقاد این تفاهم‌نامه، علاوه بر رویکردهای آموزشی و پژوهشی و استفاده از توانمندی‌های بالقوه سرزمینی در ورود به حوزه انرژی‌های تجدیدپذیر، فرهنگ‌سازی در سطوح مختلف جامعه و ترسیم افق چشم‌اندازی برای بدل شدن به یکی از بزرگ‌ترین قطب‌های بهره‌برداری از انرژی‌های تجدید پذیر (نو) در کشور است.
با همین رویکرد و پیرو مذاکرات انجام شده میان دانشگاه زابل و شرکت «توسعه انرژی های نوین نیروگاهی» و بر اساس مطالعات مقدماتی انجام شده توسط شرکت مذکور، رایزنی‌های لازم برای طراحی و اجرای سیستم نیروگاه فتوولتائیک متصل به شبکه، با ظرفیت اسمی ۱۰۰ کیلووات و راندمان ۱۶/۳ درصد در زون انرژی دانشگاه زابل صورت پذیرفته است.
این سیستم نیروگاهی نسبت به شبکه سراسری انتقال نیرو به صورت هوشمند عمل کرده و تولید خود را در هر لحظه به شبکه سراسری و یا خطوط مصرف، انتقال خواهد داد. بر اساس توافقات صورت گرفته، پس از انجام و اتمام زیرساخت‌ها و نصب ۲۰ کیلووات پنل و اتصال آن به شبکه، این نیروگاه کار اجرایی خود را آغاز و طی مدت ۶ ماه تکمیل و به ظرفیت ۱۰۰ کیلووات نهایی ارتقا پیدا خواهد کرد.
این مجموعه نیروگاه ۱۰۰ کیلوواتی در قالب بخش‌های حدود ۲۰ کیلو واتی و متصل به هم طراحی شده و در نهایت شامل ۳۷۸ پنل ۲۶۵ واتی خواهد بود که به صورت هماهنگ شده و با گستره مفید ۷۳۲ متر مربعی خود، با شیب جذب حداکثری تابش (۳۱ درجه) بر روی فریم‌های مخصوص و مقاوم به خورندگی نصب شده و با مبدل‌های مستقر شده توسط پست ۱۲۰۰ کیلوواتی دانشگاه، آماده اتصال به خطوط محلی یا شبکه سراسری خواهد بود و تمامی تولید سالیانه خود را برابر با آئین‌نامه ها و مصوبات جاری کشور به شبکه منتقل خواهد کرد.
سیستم پیشنهادی برای نیروگاه مذکور برابر با استانداردهای بین‌المللی و مورد تائید وزارت نیرو بوده و نحوه کار و کلیه امور فنی مربوط به آن از قبیل آرایش و چیدمان پانل‌ها برای کسب بهترین راندمان، پس از حضور کارشناسان خبره شرکت در محل و انجام مطالعات دقیق فنی و میدانی، بازدیدهای کارشناسانه مکرر و ارائه گزارش‌های تکمیلی انجام خواهد پذیرفت که با توجه به اهداف آموزشی و پژوهشی طرح، پیش‌بینی‌های لازم جهت دسترسی آسان و امکان تغییر المان‌های تولید نیز در نظر گرفته‌شده است.
ل. م. ۱۳۵۴/ ع.ع ۱۳۵۷
&nbsp;
&nbsp;