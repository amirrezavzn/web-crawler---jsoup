نشست هماهنگی پدافند غیر عامل و مدیریت بحران در دانشگاه یزد برگزار شد - وزارت علوم، تحقیقات و فناوری
به گزارش اداره کل روابط عمومی وزارت علوم، در این نشست دکتر محمد صالح اولیاء رئیس دانشگاه یزد با تأکید بر اهمیت و ضرورت توجه به پدافند غیرعامل در تمامی حوزه‌ها و واحدها، گفت: ترکیب این جلسه به خوبی منعکس کننده درجه اهمیت این مسئله است. نکته مهم در موضوع پدافند غیرعامل مقاوم کردن سازمان در برابر تهدیدات و مخاطرات است.
وی افزود: پدافند غیرعامل از چند سال پیش در قالب آئین‌نامه‌ها و بخش‌نامه‌هایی از سوی وزارت علوم ابلاغ شد.
دکتر اولیاء، خاطرنشان کرد: دانشگاه یزد از همان روز اول و طرح موضوع، هرگز به دنبال رفع تکلیف و صرفاً کارهای اداری نبوده بلکه هدف اصلی آن مقاوم‌سازی دانشگاه است. اقتصاد مقاومتی که در سطح کلان از سوی مقام معظم رهبری نیز مورد توجه قرار گرفته نیز همین مقاوم سازی در سطح ملی است.
وی تصریح کرد: پدافند غیرعامل مستلزم تلاش و همکاری جمعی است. به ریزبینی و ظرافت نیاز دارد تا بتواند کارکرد مناسب خود را داشته باشد. موضوع دیگری که باید مورد توجه قرار گیرد اولویت بندی و دسته بندی آیتم های مربوط به پدافند غیرعامل است.
دکتر محمدرضا فاضل مشاور رئیس و مدیر حوزه ریاست دانشگاه یزد نیز با اشاره به اهمیت موضوع پدافند غیر عامل گفت: اهمیت مسئله پدافند غیر عامل به چند نکته مربوط است؛ اولین نکته بحث شمولیت است. بسیاری از فعالیت‌هایی که ما در مجموعه دانشگاه انجام می‌هیم بدون اینکه حتی خود ما از نحوه ارتباط آن با پدافند غیر عامل اطلاعی داشته باشیم، به این حوزه مربوط است.
وی افزود: دومین نکته این است که در وزارت علوم چند سالی است که بودجه اختصاصی به دانشگاه‌ها بر اساس کارکرد آنها تعیین می شود و این مسئله نشان دهنده کاهش میزان نفوذ و رابطه برای اخذ بودجه است. یکی از راه‌هایی که ما می توانیم از طریق آن بودجه ها را از وزارت علوم دریافت کنیم، جدی کردن مبحث پدافند غیر عامل است.
دکتر فاضل ادامه داد: از دیگر مواردی که موجب توجه جدی به حوزه پدافند غیرعامل است، مسئله رتبه بندی دانشگاه‌هاست. بسیاری از آیتم هایی که مربوط به حوزه پدافند غیرعامل است در گذشته انجام شده است، اما این زمینه برای بهبود و ارتقای بیشتر وجود دارد. علاوه بر اینکه باید در برخی حوزه ها و آیتم ها استانداردهای مناسبی ایجاد کرد، بسیاری از آیتم های گذشته نیز باید به روز و احیا شوند.
سپس دکتر سعید ابراهیمی عضو هیئت علمی دانشگاه یزد و دبیر کمیته اجرایی پدافند غیر عامل به تبیین مفهوم پدافند غیر عامل پرداخت و گفت: پدافند غیرعامل شامل آن دسته از اقداماتی است که به منظور کاهش آسیب ها و خطرات در مواقع بروز بحران از سوی سازمان ها اتخاذ می شوند. وجه غیرعامل در این تعریف به اقدامات غیر مسلحانه بر می گردد. به عبارت دیگر در برابر پدافند غیرعامل که اشاره به اقدامات غیرنظامی و غیر مسلحانه دارد، پدافند عامل به وجه نظامی آن بر می گردد.
وی بیان داشت: هدف اصلی در موضوع پدافند غیرعامل کاهش آسیب پذیری و مخاطرات در مواقع بروز بحران است. در خصوص دانشگاه می‌توان افزایش سطح سلامت و کاهش تهدیدات و مخاطرات را از اهداف پدافند غیرعامل دانست. افزایش پایداری و فعالیت های زیربنایی، تسهیل اداره دانشگاه در شرایط بحران، کاهش آسیب پذیری در صورت بروز بحران و کاهش هزینه ها تا حد امکان از دیگر اهداف کلی پدافند غیر عامل در ارتباط با دانشگاه است.
دبیر کمیته اجرایی پدافند غیر عامل دانشگاه یزد در بخش دیگری از سخنان خود گفت: از آنجایی که در دانشگاه نخبگان، استادان و دانشجویان حضور دارند انتظار می رود در حوزه پدافند غیرعامل از سایر سازمان‌ها بهتر عمل شود. در این خصوص کمیته ای تحت عنوان کمیته پدافند غیرعامل تشکیل شده است. ترکیب این کمیته به صورتی است که از بخش های مهم و حساس دانشگاه در آن عضویت دارند.
وی تصریح کرد: موضوع پدافند غیرعامل در بخش ها و حوزه های مختلف دانشگاه اقدامات خاصی را می طلبد. در حوزه معاونت دانشجویی امور مربوط به اداره خوابگاه ها، اداره تغذیه و سلف سرویس و ایمنی تأسیسات از اهمیت زیادی برخوردار است. در حوزه تربیت بدنی، امنیت تجهیزات، کمک های اولیه، استاندارد بودن سالن ها و تمرین دادن متناسب با توانایی دانشجویان از اهم اقدامات است.
در این نشست مدیران حوزه های مختلف دانشگاه نیز به ارائه نقطه نظرات و دیدگاه های خود پرداختند.
ل.م. ۵۴/ ر.ب ۱۳۴۵
<p>&nbsp;
<p>&nbsp;