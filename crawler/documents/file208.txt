همکاری‌های علمی دانشگاه سمنان و دانشگاه‌های مجارستان گسترش می‌یابد - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر هنربخش رئوف در این دیدارها با تشریح فعالیت‌های دانشگاه سمنان و توضیح پیرامون دانشکده‌ها و رشته‌های تحصیلی این دانشگاه، اعلام آمادگی کرد تا در زمینه همکاری علمی و تحقیقاتی مشترک بین استادان و دانشجویان این دانشگاه و دانشگاه‌های استرهازی ایگر و دانشگاه فنی بوداپست فراهم شود.
رئیس دانشگاه سمنان همچنین در ملاقات با رئیس دانشگاه ایگر مجارستان، از امضای یادداشت تفاهم همکاری بین دانشگاه های سمنان و ایگر مجارستان استقبال و اظهار امیدواری کرد در آینده نزدیک با امضای این یادداشت تفاهم، همکاری بین دو دانشگاه گسترش یابد.
کالمن لیپتای رئیس دانشگاه ایگر مجارستان نیز در این نشست ضمن ابراز علاقه به همکاری با دانشگاه سمنان، امضای یادداشت تفاهم بین دو دانشگاه و تعیین محورهای همکاری را پیشنهاد داد.
همچنین پروفسور یانوش یوشا رئیس دانشگاه تکنولوژی بوداپست نیز در دیدار با رئیس دانشگاه سمنان با اشاره به قدمت دانشگاه و اشتغال به تحصیل بالغ بر ۲۰ هزار دانشجو در آن، تحقیقات در زمینه فنی و مهندسی را یکی از اولویت‌های این دانشگاه برشمرد و برای همکاری‌های علمی و پژوهشی و اجرای پروژه‌های مشترک بین دانشگاه تکنولوژی بوداپست و دانشگاه سمنان اعلام آمادگی کرد.
غلامعلی رجبی یزدی سفیر جمهوری اسلامی ایران در مجارستان نیز که در این دیدار ها حضور داشت، بر گسترش همکاری های علمی و دانشگاهی بین دو کشور تاکید کرد.
وی با اشاره به توانمندی‌های آموزشی و رتبه‌های علمی دانشگاه‌های ایران و مجارستان، ایجاد بستر برای توسعه همکاری‌های علمی و تحقیقاتی بین دانشگاه‌های دو کشور را مهم قلمداد کرد.
رجبی یزدی محورهای این همکاری‌ها را تبادل استاد، برگزاری دوره‌های آموزشی مشترک و تحقیقات در رشته های فنی و مهندسی خواند و افزود: روند رو به رشد روابط ایران و مجارستان بیانگر اراده سیاسی دو کشور برای تعمیق همکاری‌ها در زمینه‌های مختلف از جمله همکاری‌های علمی و دانشگاهی است.
ل.م. ۵۴/ ر.ب ۴۵
&nbsp;