فروش ۸ میلیارد ریالی دانش فنی محصول فناورانه - وزارت علوم، تحقیقات و فناوری
به گزارش اداره کل روابط عمومی وزارت علوم، رضا زمانی مدیرعامل پارس لیان کویر اظهارداشت: دانش فنی تولید پلیت الکترو کوتر در انحصار برخی از کشورهای پیشرفته اروپایی و آمریکایی است که خوشبختانه ما توانستیم با بومی سازی و ارتقای این محصول که در اتاق های عمل کاربرد دارد انحصار آن را از دست چند کشور معدود خارج کنیم.
وی با اعلام اینکه دانش فنی پلیت الکترو کوتر جراحی از لحاظ کیفیت، خدمات رسانی و قیمت کاملاً با نمونه های خارجی قابل رقابت است، گفت: واردات این محصول سالانه ۳ میلیون قطعه است که به طور متوسط هر قطعه ۱.۵ دلار برای کشور هزینه در بر دارد.
زمانی با بیان اینکه قطعه تولیدی واحد فناور راد اسطوره به طور متوسط کمتر از نیم دلار است گفت: شرکت نیپاک که دانش فنی این قطعه را خریداری کرده است می تواند سالانه تا حدود سه میلیون دلار از خروج ارز جلوگیری کند.
مدیر واحد فناور راد اسطوره ارزش ریالی قرارداد منعقده انتقال دانش فنی را ۸۰۰ میلیون تومان اعلام کرد و گفت: شرکت طرف قرارداد یکی از معتبرترین و بزرگ ترین شرکت های وارد کننده لوازم و تجهیزات پزشکی است و دانش فنی طرح را طی فازهای مختلف و در ۱۵ ماه اجرا خواهد کرد.
زمانی با تاکید براینکه طی مدت قرارداد کلیه مراحل تولید مواد اولیه، فرمولاسیون، مدیریت دستگاه و خدمات پس از فروش برعهده این واحد فناور خواهد بود، گفت: انتقال این دانش فنی به خوبی مبیّن میزان ارزش افزوده طرح های دانش بنیان و مزیت حضور در پارک های علم و فناوری است.
س.س ۱۳۵۱/ ر.ب ۱۳۴۵