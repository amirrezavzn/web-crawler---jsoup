رونمایی از شبکه ارتباط پژوهشی در نسخه تازه پایگاه «گنج» - وزارت علوم، تحقیقات و فناوری
به گزارش اداره کل روابط عمومی وزارت علوم، با افزودن قابلیت آمار، همه آمارهای مربوط به پایگاه گنج مانند شمار مدارک پایگاه گنج تازه به تفکیک موضوع، پدیدآور و سازمان، در قالب نمودارهای دایره‌ای، خطی، و میله‌ای برای کاربران در دسترس است و کاربر می‌تواند برای شخصی‌سازی آمار از فیلترهای کنار صفحه نیز بهره برد.
بر اساس این گزارش، کاربر می‌تواند برای یافتن اطلاعات مربوط به مدارک موجود در نسخه تازه گنج، پس از ورود به حساب کاربری خود در این پایگاه اطلاعاتی، با کلیک بر روی پیوند «آمار» (منوی بالای صفحه) به بخش یادشده مراجعه کند.
هم‌چنین، قابلیت «ارتباط پژوهشی» یکی از امکانات ویژه نسخه تازه است که مانند یک کارنامک تصویری عمل می‌کند.
این امکان برای پدیدآوران، سازمان‌ها، موضوع‌ها، و کلیدواژه‌ها پیاده‌سازی شده است و به کاربران کمک می‌کند ارتباط پژوهشی میان افراد، سازمان‌ها، موضوع‌ها، و کلیدواژه‌ها را با هم در قالب نمودارها و گراف‌های اندرکنشی مشاهده کنند.
گفتنی است، بخش «ارتباط پژوهشی»، خود از چند زیربخش تشکیل شده است که اطلاعاتی مانند گراف همکاری (ارتباط علمی بین پژوهشگران مختلف با هم)، گراف پیوندها (ارتباط میان موجودیت‌های مختلف با هم مانند موضوع با سازمان)، سیاهه / نمونه مدارک، نمودارهای آماری (مشابه بخش آمار)، و ابر کلیدواژه‌ای را به کاربران ارائه می‌کند.
همچنین، قابلیت آمار برای سامانه ملی ثبت پایان‌نامه، رساله، و پیشنهاده نیز ایجاد شده که این بخش شامل سه سطح دسترسی است، که در پایین‌ترین سطح آن کاربران بدون نیاز به ورود به سامانه یا احراز دسترسی ویژه‌ای می‌توانند از منوی اصلی سامانه با کلیک بر روی پیوند «آمار» به بخش یادشده وارد شوند و گزارش‌ها و اطلاعاتی مانند شمار مدارک (پایان‌نامه / رساله و پیشنهاده) ثبت‌شده به تفکیک گروه تحصیلی، تاریخ تصویب / دفاع، زمان ثبت در سامانه، زبان مدرک، وضعیت تقاضامحوری و مؤسسه آموزشی / پژوهشی در قالب نمودارهای گرافیکی و جدول با امکان دریافت خروجی اکسل مشاهده کنند.
ل.م .۵۴/ ر.ب ۱۳۴۵
<p>&nbsp;
<p>&nbsp;