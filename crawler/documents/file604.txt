نشست یک روزه مدیران امور اداری دانشگاه‌های منطقه نه کشور در دانشگاه کوثر برگزار شد - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر "محمدعلی رباط‌جزی" رئیس این دانشگاه به عنوان میزبان این نشست، ضمن عرض خیر مقدم به مدیران امور اداری منطقه نه، اظهار داشت: در ایران دانشگاه‌های نسل یک با آموزش محوری رسالت خود را آغاز کرده و سپس وارد نسل دوم شدند که آموزش به اضافه پژوهش است که نتیجه آن باید تبدیل ایده به عمل و کارآفرینی باشد. اما آنچه اکنون مشاهده می‌شود این است که امر مهم آموزش در سایه پژوهش قرار گرفته و این نشان‌دهنده آن است که ما امروز درگیر بیماری روزمرگی آیین نامه‌ای شده‌ایم.
عضو هیئت امنای دانشگاه‌ها و مؤسسات آموزش عالی استان خراسان شمالی در بخش دیگری از سخنانش عنوان کرد: درست است که دانشگاه‌ها باید مأموریت عملیاتی داشته باشند اما به این نکته نیز باید توجه داشت که برای تربیت دانشجویانی کارآفرین و فعال در زمینه‌های علمی، فرهنگی، هنری و ورزشی باید آموزش و پژوهش در کنار هم و به موازات هم پیش بروند.
دکتر رباط‌جزی در خصوص رشد و پیشرفت هر سازمانی تأکید کرد: یکی از مهم‌ترین اصول در پیشبرد اهداف هر سازمانی داشتن مدیران مدبر، با تجربه و پرتلاش است که با ایجاد انگیزه در بین کارکنان خود زمینه رشد و پیشرفت آن سازمان را فراهم کنند.
در ادامه دکتر انصاری دبیر شورای امور اداری منطقه ۹ نیز ضمن آرزوی توفیق برای دکتر غلامی به عنوان وزیر علوم، تحقیقات و فناوری بیان داشت: با توجه به نقش و اهمیت مدیریت امور اداری و پشتیبانی در تحقق رسالت و مأموریت دانشگاه‌ها باید به این نکته توجه داشته باشیم که در صورتی اهداف دانشگاه محقق می‌شود که جایگاه واقعی مدیریت اداری و پشتیبانی در سازمان تعریف و مشخص شده باشد. امیدواریم خروجی این جلسات که نتیجه تفکر گروهی مدیران امور اداری دانشگاه‌هاست همانند گذشته مورد توجه مسئولان وزارت علوم بوده و در رأس سیاست گذاری‌ها قرار بگیرد.
وی همچنین با اشاره به آخرین ارزیابی انجام شده توسط مرکز پژوهش‌های مجلس در خصوص آمار تحصیل کرده‌های دانشگاهی و میزان بهره‌وری خاطر نشان کرد: ما باید در دانشگاه‌ها به گونه‌ای عمل کنیم که تحصیل کرده‌های دانشگاهی پس از جذب در بخش‌های دولتی و غیر دولتی موجب افزایش میزان بهره‌وری شوند.
سپس مدیران امور اداری و پشتیبانی حاضر در جلسه به بررسی مسائل حوزه اداری و پشتیبانی دانشگاه‌ها پرداختند که اهم آن در خصوص بررسی آیین‌نامه جامع ایثارگران و قانون برنامه ششم و مواد قانونی راجع به ایثارگران، بررسی نحوه احصای مشاغل و احراز مشاغل، بررسی مشاغل حاکمیتی و خدمات عمومی و تدارکات بود.
س.س ۱۳۵۱/ ر.ب ۱۳۴۵
<p>&nbsp;