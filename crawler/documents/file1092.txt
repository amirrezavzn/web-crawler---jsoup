سامانه ارزیابی و نظارت بر پروژه‌های اقتصاد مقاومتی( سانپا ) - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از پارک علم و فناوری استان کرمان، این سامانه توسط شرکت مهندسی فناوری سورنا طراحی و پیاده سازی و با هدف مدیریت و پایش پروژه‌های مصوب اقتصاد مقاومتی کشور راه‌اندازی شده است.
مهندس شیخ بهایی مدیر پروژه طراحی سانپا در این خصوص گفت: مدیریت پروژه‌های اقتصاد مقاومتی در راستای به کارگیری دانش، مهارت‌ها، ابزار و تکنیک‌های لازم در اجرای فعالیت‌ها به منظور رفع نیازها و تامین مؤلفه های سیاست‌های اقتصاد مقاومتی است.
مدیر شرکت فناوری اطلاعات سورنا با بیان اینکه سامانه مدیریت، ارزیابی و نظارت بر پروژه‌های اقتصاد مقاومتی (سانپا) یک عامل اساسی و تعیین کننده در موفقیت پروژه‌هاست که یک نقش محوری در رشد پروژه‌ها ایفا می‌کند، افزود: تحلیل‌های پایه و ابتدایی تک تک پروژه‌های اقتصاد مقاومتی در مرحله مقدماتی پروژه انجام گرفته، سپس طراحی و برنامه‌ریزی انجام می‌شود تا فعالیتها، فازها و زیرپروژه‌ها مشخص شوند و یک استراتژی مدون جهت تکمیل فعالیت‌ها تعریف می‌شود.
وی بیان کرد: در این سامانه پروژه‌ها و فازهای عملیاتی با همه پیش نیازها و پس نیازهایش به طور خاص پیگیری می‌شوند. کنترل و نظارت پروژه‌ها همزمان با اجرای برنامه انجام می‌شود تا کلیه فرصت‌های ممکن و تهدیدهای احتمالی شناسایی و در نهایت به فاز پایانی و بهره‌برداری پروژه‌ها ختم شود. در همه این مراحل مدیران پروژه‌ها نقش تعیین کننده‌ای ایفا می‌کنند، به عبارت دیگر مدیر پروژه‌ها روند مراحل فوق را تایید و به مرحله اجرا نزدیک می‌کنند.
مهندس شیخ بهایی گفت: سیستم و نرم افزار مدیریت و کنترل پروژه سانپا، در اجرای این مهم از دو بازوی قدرتمند برنامه‌ریزی و کنترل پروژه بهره می‌گیرد و لذا به ابزاری کاربردی و قدرتمند برای کنترل زمان، کنترل هزینه و مدیریت منابع و نیروی انسانی تبدیل شده است.
وی تصریح کرد: سامانه سانپا ابزاری ارزشمند برای سازماندهی پروژه‌های اقتصاد مقاومتی، زمان‌بندی پروژه‌ها، اختصاص بودجه، منابع و هزینه پروژه ها، تنظیم پروژه‌ها برای برآورد کردن محدودیت‌ها و آماده کردن گزارش‌ها برای طرح در ستاد فرماندهی اقتصاد مقاومتی استان و ستاد کشور است.
مهندس شیخ بهایی افزود: می‌توان با استفاده از سامانه سانپا انتظارات واقعی از پروژه‌های اقتصاد مقاومتی را از طریق ایجاد برنامه زمان‌بندی، تخصیص منابع و مدیریت بودجه پروژه با مجریان و ذینفعان پروژه ها در میان گذاشت. زمان‌بندی پروژه را نیز می‌توان با ابزار‌‌‌های موجود در این نرم‌افزار برای ردیابی علل وقایع تاخیر در اجرا یا بهره برداری از یکایک پروژه ها و برنامه هایی که از برنامه زمان‌بندی جلوتر یا عقب تر هستند، درک کرد.
وی خاطرنشان کرد: سامانه سانپا رابطی بسیار مناسب برای برنامه‌ریزی گام به گام پروژه است که به انجام فرایند‌‌‌های فیزیکی پروژه‌ها کمک شایانی می‌کند. این سامانه برای موارد مختلف قابل سفارشی شدن است و به برنامه‌ریزان پروژه از طریق ایجاد یک پروژه، تعریف فعالیت و تخصیص منابع، به پی‌گیری و تجزیه و تحلیل اطلاعات پروژه و گزارش نتایج حاصله کمک می‌کند.
ل.م ۵۴/ ع. ع ۵۷