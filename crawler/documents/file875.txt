بازدید اعضای کمیسیون آموزش، تحقیقات و فناوری مجلس شورای اسلامی از پارک علم و فناوری البرز - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر محمد مهدی زاهدی نماینده کرمان و رئیس کمیسیون آموزش، تحقیقات و فناوری مجلس شورای اسلامی در این بازدید که با هدف آشنایی بیشتر اعضای این کمیسیون با توانمندی‌ها و پتانسیل های موجود در مجموعه برگزار شد، اظهار داشت: آشنایی با فناوری‌ها و توانمندی‌های فناورانه نخبگان و جوانان این مرز و بوم در استان نوپایی چون البرز برای ما بسیار مایه مباهات است.
وی افزود: یکی از اهداف اقتصاد مقاومتی، تجاری سازی محصولات و تولیدات فناوری و دانش‌بنیان است و براساس آن می‌توان توسعه اقتصاد کشور را رقم زد و در بازارهای منطقه و جهان حرفی برای گفتن داشت. اقتصاد مبتنی بر دانش است که اقتصاد مقاومتی را شکل می‌دهند که فعالیت های جهاددانشگاهی نمونه بارز آن است.
رئیس کمیسیون آموزش، تحقیقات و فناوری مجلس، مرکز ذخایر ژنتیکی و زیستی ایران مستقر در مجتمع تحقیقاتی شهدای جهاددانشگاهی را یکی از مهم‌ترین بانک‌های اطلاعاتی در زمینه ژنتیک دانست و تصریح کرد: با توجه به تاکید مقام معظم رهبری نسبت به رشد تولید و اشتغال در کشور، شرکت‌های دانش بنیان در زمینه‌هایی چون گیاهان دارویی و ژنتیک می‌توانند فعالیت‌های بیشتری کنند و در زمینه ایجاد اشتغال و تولید موثر باشند. البته نهادهای دولتی حمایت‌های لازم را از این شرکت ها خواهند کرد.
وی پارک علم و فناوری البرز را مجموعه ای برخوردار از پتانسیل و ظرفیت بالای پژوهشی و تحقیقاتی برشمرد و تاکید کرد: یکی از وظایفی که اکنون بر عهده ما نهاده شد، حمایت جدی از مراکزی چون مرکز ذخایر ژنتیک است تا بتوانیم در آینده تمام گونه های گیاهی و جانوری کم‌نظیر کشور را با کمک بانک اطلاعاتی ژنتیکی موجود، مورد ارزیابی ژنتیکی قرار دهیم.
در ادامه دکتر طیبی رئیس جهاددانشگاهی کشور اظهار داشت: جهاددانشگاهی نهادی است که به دنبال الگو سازی توان کشور در مسیر توسعه فرهنگی، علمی، فناوری، تخصصی و توسعه تجاری سازی وکارآفرینی است و در دو بخش عرضه‌محور و ماموریت‌محور فعالیت‌های خود را خلاصه می‌کند.
وی کمبود منابع مالی را اصلی‌ترین مانع اجرایی نشدن برخی از برنامه های پارک علم و فناوری البرز و جهاددانشگاهی در راستای توسعه اقتصاد کشور دانست و گفت: در جهاددانشگاهی برنامه‌ریزی های بسیاری در زمینه تولیدات فناوری های مورد نیاز کشور اعم از استانی و ملی و در قالب برنامه ششم توسعه صورت گرفته است که به دلیل کمبود منابع مالی جهاددانشگاهی به ثمر نرسیده است.
رئیس جهاددانشگاهی کشور تصریح کرد: امید است آشنایی نزدیک با این توانمندی‌ها و پتانسیل‌ها در جهاددانشگاهی موانع راه تحقق این برنامه ریزی‌ها و فناوری‌ها را از پیش روی جهاددانشگاهی بردارد.
وی درپایان خاطرنشان کرد: کارمجلس قانون‌گذاری و نظارت بر حسن اجرای قانون است و اگر وضع قوانین درست صورت پذیرد در توسعه فناوری، کاربرد آن و تحقق اقتصاد مقاومتی تاثیر به‌سزایی خواهد داشت.
ل.م .۵۴/ ر.ب ۱۳۴۵
&nbsp;