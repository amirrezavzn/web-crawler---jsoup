همایش روز آمار و برنامه‌ریزی در دانشگاه یزد برگزار شد - وزارت علوم، تحقیقات و فناوری
به گزارش اداره کل روابط عمومی وزارت علوم، در ابتدای این همایش دکتر عیسی محمودی دبیرهمایش و مدیر بخش آمار دانشکده علوم ریاضی دانشگاه یزد گفت: در تقویم ملی آمار ایران روز اول آبان روز آمار و برنامه‌ریزی نامگذاری شده است و این روز یک هشدار برای ما آماری‌هاست که علم آمار را در جای خود و به طور صحیح به کار ببریم.
وی افزود: متاسفانه امروزه ما در دنیای پیرامون خود شاهد هستیم که علی‌رغم اینکه پیشرفت‌هایی که در علم آمار صورت گرفته اما هنوز در میان مردم عادی جا نیفتاده است و این وظیفه ماست که فرهنگ آمار را در بین مردم نهادینه کنیم.
دکتر محمودی تصریح کرد: امروزه کشورهای پیشرفته، درصد پیشرفت علم آمارشان را مدیون استفاده صحیح و درست از این علم هستند. ما نیز باید این رسالت را انجام دهیم و آمار را به جای خود به کار ببریم.
وی افزود: در چند دهه اخیر در کشور ما از علم آمار استفاده ابزاری می‌شود و این امر باعث یاس و ناامیدی مردم از آمار شده است. مسئولان حکومتی و دولتی باید با بکارگیری علم آمار به طور صحیح و دادن آمار دقیق به مردم در جهت پیشرفت این علم در کشور تلاش کنند.
دکتر محمودی در پایان سخنان خود با قدردانی از حمایت مسئولان دانشگاه و تلاش‌های انجمن علمی دانشجویی آمار در برگزاری این همایش، یاد و خاطره بزرگان علم ریاضی همچون مرحومان دکتر علی عمیدی، دکتر ناصر رضا ارقامی و پروفسور مریم میرزاخانی را گرامی داشت.
در ادامه دکتر حجت‌الله ذاکرزاده رئیس دانشکده علوم ریاضی دانشگاه یزد گفت: اینکه گفته می‌شود علم آمار در کشور جایگاه خود را پیدا نکرده است به نظر من درست نیست. اتفاقاً جایگاه خود را در همه زمینه‌ها از جمله علم پزشکی، مهندسی، نیروی انتظامی و حقوق قضایی پیدا کرده است<u>.</u>
وی افزود: متاسفانه امروزه استفاده از علم آمار در کارها از سوی متخصصان این علم انجام نمی‌شود و همین امر باعث شده کارهایی که انجام می‌شود کامل نباشد.
دکتر ذاکرزاده تصریح کرد: اشکال کار از نظر من این است که مقصر اصلی خود کارشناسان و متخصصان علم آمار هستند که نتوانستند فضای مناسبی را جذب کنند. ما مسایل و مشکلات مردم را از نظر آماری نمی‌شناسیم و این ضعف عمده‌ای است که ما داریم و باید به خودمان یک تلنگر بزنیم.
رئیس دانشکده علوم ریاضی دانشگاه یزد تاکید کرد: ما باید خودمان را به ابزار دیگر رشته‌ها مسلط کنیم و پژوهش های انجام شده را از دید تحلیلی مورد ارزیابی قرار دهیم.
وی با اشاره به اینکه کارشناسان و دانش‌آموختگان آمار به کار گرفته نمی‌شوند، گفت: ماباید توانایی‌های خود را بروز دهیم و اگر ضعف داریم باید در جهت رفع آنها تلاش کنیم و خود را توانمند کنیم. دانشجویان نیز باید علاوه بر درس کلاسی خود، در راستای فراگیری رشته‌هایی که به علم آمار نیاز دارند تلاش و خود را تقویت کنند.
در ادامه دکتر علیرضا یاراحمدی عضو هیئت علمی دانشکده مهندسی معدن و متالورژی به بحث درخصوص زمین آمار کاربردی، مراحل مدل‌سازی زمین آماری، کاربرد زمین آمار درزمینه‌های مهندسی معدن، محیط زیست و منابع طبیعی و مهندسی ژئومکانیک پرداخت.
دکتر حمیدرضا نواب‌پور استاد رشته آمار دانشگاه علامه طباطبایی نیز در این همایش در خصوص مبحث آمار رسمی را تشریح کرد.
دکتر علی دست‌برآورده عضو هیئت علمی دانشکده علوم ریاضی دانشگاه یزد نیز گزارشی از مسابقات دانشجویی و المپیاد آمار ارائه کرد.
در پایان همایش روز آمار و برنامه‌ریزی از برگزیدگان رشته آمار در دانشکده علوم ریاضی تجلیل شد.
ل.م. ۵۴/ ر.ب ۱۳۴۵
&nbsp;