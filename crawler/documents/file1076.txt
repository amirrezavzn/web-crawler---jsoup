ساختمان جدید کتابخانه مرکزی دانشگاه الزهرا (س) افتتاح شد - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از دانشگاه الزهرا (س)، در ابتدای مراسم دکتر ملانظری، افتتاح کتابخانه مرکزی را قدمی در راه فراهم سازی پیش زمینه های ترویج علم بیان کرد.<
دکتر اشرف بروجردی، رئیس کتابخانه ملی سخنران بعدی این مراسم با اشاره به اهمیت و حفظ ارزش دانش بشر بر روی کاغذ، سنگ و غیره از گذشته های دور، اظهار داشت: کتاب و کتاب‌خوانی و نوشته و نوشتن در دین مبین اسلام بارها و بارها مورد تکریم قرارگرفته است.<
وی افزود: معجزه دین ما کتاب قرآن است و این اهمیت امر مکتوب را نشان می‌دهد. در قرآن کریم به قلم و آنچه می‌نگارد قسم یادشده که اهمیت نگاشتن، حفظ و نشر دانش بشری را نشان می‌دهد.<
دکتربروجردی با اشاره به اینکه امروز کتابخانه‌ها حافظه بشری هستند و آثار چندین هزارساله تمدن بشر در آن‌ها حفظ می‌شود، گفت: محافظت از دانش بشری در قالب اسناد و کتاب به یک سرمایه ملی تبدیل‌شده که کشورها به این جمع‌آوری و حفاظت مباهات می‌کنند و افتخار فرهنگی بسیاری از ملت ها حفظ نسخ و کتاب های قدیمیشان است؛ در ایران هم ۳ یا ۴ مرکز واقعی از منابع خطی قدیمی محافظت می کنند، مثلاً کتابخانه ملی افتخار حفاظت از ۳۸ هزار نسخه خطی را به عنوان گنجینه و سرمایه دانش بشری دارد.<
وی ادامه داد: کتابخانه ملی محل طرح و ارائه تفکر و نظرات اندیشمند است و از همه متفکران دعوت می‌کنیم تا در کتابخانه ملی به بیان اندیشه‌های خود و به تضارب آرا بپردازند و در این مسیر همه متفکران و منتقدان آنان می توانند از همه امکانات موجود کتابخانه ملی بهره ببرند.<
رئیس سازمان اسناد و کتابخانه ملی انتشار دانش را یکی از مهم‌ترین اقدامات فرهنگی دانست و گفت: کتابخانه محل انتشار دانش است و باید برای ایجاد این فضا به دانشگاه الزهرا و دکتر ملانظری تبریک گفت.<
وی افزود: کتابخانه ملی برای برگزاری و برپایی نشست‌ها و کارگاه‌های مشترک با دانشگاه الزهرا و سایر دانشگاه و نهادهای علمی و پژوهشی آمادگی کامل دارد.<
دکتربروجردی یکی از مشکلات و آسیب‌های اجتماعی امروز را جدای نسل‌ها و حتی افراد خانواده از هم دانست و گفت: افتراق خانواده و وابستگی جوانان به فضای مجازی به مرحله‌ای رسیده است که باید راهکاری جدی برای آن اندیشید، قطعاً یکی از این راه‌حل‌ها گسترش فرهنگ کتاب‌خوانی و بهره‌مندی از کتاب است. کتاب‌خوانی در خانواده عامل گفتگوی جمعی است و این عامل خود در ارتباط و انتقال دانش بشری مؤثر است.<
رئیس سازمان اسناد و کتابخانه ملی با اشاره به اینکه سرانه مطالعه کتاب در ایران بسیار کم است، گفت: باید با گسترش فضای کتاب‌خوانی به جبران این ضعف و نقص کمک کنیم. چراکه دانش بشری تنها از طریق مطالعه و اندوخته قابل اکتساب است و مسیر دیگری ندارد.<
درپایان مراسم نیز از دست اندرکاران و تلاش‌گران راه اندازی و فعالیت کتابخانه مرکزی تقدیر شد.<
فضای کل کتابخانه مرکزی دانشگاه الزهرا (س) ۶۸۹۰ مترمربع است و در گام اول، از ۷صبح تا ۹ شب و پنجشنبه ها به صورت دو شیفت خدمت رسانی می کند.<
ل.س ۴۲/ ر.ب ۴۵