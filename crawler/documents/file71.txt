برگزاری همایش ملی پدافند غیرعامل دردانشگاه شیراز - وزارت علوم، تحقیقات و فناوری
به گزارش اداره کل روابط عمومی وزارت علوم، دکترمحمد حسین پور دبیر اجرایی همایش در آیین گشایش سومین همایش ملی پدافند غیرعامل در عمران، معماری و توسعه پایدار شهری بیان داشت: هدف از برگزاری این همایش ارائه دستاوردهای نوین در تعیین راهبردها، ارائه راهکارها و اقدامات لازم در مواجهه با تهدیدات انسان ساخت در زمینه های طراحی و اجرای سازه های امن، معماری ساختمان، برنامه ریزی و مدیریت شهری در مقیاس ملی، ناحیه ای، شهری و محله ای می باشد.<
وی افزود: از میان ۱۷۰ خلاصه مقاله ارسال شده به دبیرخانه کنفرانس و پس از داوری توسط اساتید، ۹۶ خلاصه مقاله پذیرفته شد.<
استاد شهرسازی دانشگاه شیراز بیان داشت: در مهلت مقرر ۶۴ مقاله کامل مورد پذیرش قرار گرفت که از این تعداد حدود ۲۰ مقاله به صورت سخنرانی و بقیه در قالب پوستر ارائه می شود.<
دبیر اجرایی همایش گفت: دکتر احمد اصغریان جدی، دانشیار دانشکده معماری و شهرسازی دانشگاه شهید بهشتی؛ دکترمحمدتقی احمدی، استاد دانشکده مهندسی عمران و محیط زیست و رئیس دانشگاه تربیت مدرس و دکتر امیر شکیبا منش، استادیار دانشگاه هنر تهران؛ سه سخنران کلیدی همایش هستند.<
دکتر حسین پور ادامه داد: در مدت ۲ روز برگزاری همایش کارگاه هایی با عنوان بهبود امنیت شبکه های توزیع آب شهری با رویکرد پدافند غیرعامل (با تاکید بهینه سازی چند هدفه سنسورهای تشخیص آلودگی)؛ معماری دفاعی با رویکرد پدافند غیرعامل؛ و پدافند غیرعامل در شهرسازی اجرا می شود.<
دکتر سید علی اکبر صفوی، قائم مقام ریاست دانشگاه شیراز و رئیس دفتر مطالعات و طراحی مدیریت بحران و پدافند غیرعامل این دانشگاه، دیگر سخنران مراسم افتتاحیه همایش بود.<
وی اظهار داشت: پدافند غیرعامل یکی از پیچیده ترین مسائل امروز است و مهم ترین قضیه در این موضوع آن است که نقش افراد متخصص و عالم در تمام سیاست های استانی و ملی جدی تر گرفته شود.<
دکتر صفوی گفت: دفتر پدافند غیرعامل از ۶ سال پیش در دانشگاه شیراز تأسیس شد و این همایش یکی از اقداماتی است که دانشگاه شیراز در راستای این موضوع پی گیری کرده است.<
وی با بیان اینکه در بحث پدافند غیرعامل، تهدید همیشه از جانب دشمنان خارجی نیست؛ اظهار داشت: در بحث پدافند غیرعامل تهدید از جانب یک کارمند ناراضی یک اداره نیز ممکن است روی دهد و لذا آگاه بودن هم در برابر صدمات دشمنان ضروری است هم در مورد مسائل داخلی.<
دکتر صفوی تصریح کرد: لازم است فرمانداران و شهرداران کار خود را زمین بگذارند و در همایش های پدافند غیرعامل شرکت کنند چراکه آخرین دست آورده ای علمی در آن مطرح می شود و لازم است که دستگاه ها در جریان مسائل قرار گیرند.<
وی ادامه داد: حل چالش های کشور راهی جز بررسی و مطالعه علمی ندارد و اگر برای مصون سازی کشور دغدغه داریم همه باید در این صحنه حضورداشته باشیم.<
قائم مقام رئیس دانشگاه شیراز بیان داشت: طرح جامع پدافند غیرعامل استان فارس توسط دانشگاه شیراز در حال تدوین است و امید آن است که با اجرای آن مصون سازی و پیشگیری در زمینه های مختلف صورت گیرد.<
وی بر فرهنگ سازی، ایجاد اتاق فکر و شروع اقدامات عملی از گام های ساده، برای بهبود وضعیت در حوزه پدافند غیرعامل تاکید کرد.<
علی اکبری، نماینده مردم شیراز در مجلس شورای اسلامی هم در سومین همایش ملی پدافند غیرعامل در عمران، معماری و توسعه شهری پایدار دردانشگاه شیراز بیان داشت: آشنایی دانش آموزان با پدافند غیرعامل و انواع تهدیدها کمک خواهد کرد که آموزش های مرتبط برای مقابله با آن تهدیدها نیز راحت تر به دانش آموزان منتقل شود.<
وی ادامه داد: در بحث پدافند غیرعامل با توجه به اهمیت موضوع باید از تمام اقداماتی که به نوعی به ایجاد مصونیت در جامعه کمک می کند استقبال کنیم و به سراغ آنها برویم.<
اکبری، حاشیه نشینی را از جمله تهدیدهای جدی در کلان شهرهای کشور از جمله شیراز دانست و اضافه کرد: امروز ۸۰ درصد از جمعیت کشور در شهرها ساکن هستند و ۲۰ درصد در روستاها که این نسبت در مقایسه با یک قرن گذشته دقیقاً برعکس شده است.<
وی اظهار داشت: در برخی از شهرها جمعیت حاشیه نشین اتباع دیگر کشورها بر اتباع کشور خودمان غالب شده که اینها برای امنیت و سلامت جامعه تهدید است.<
در روز دوم همایش ملی پدافند غیرعامل در دانشگاه شیراز؛ پنل تخصصی مسئولان اجرایی و دانشگاهی با موضوع الزامات و راهکارهای ارتقای سطح ایمنی شهر (تاسیسات زیربنایی، ساختمان ها، مراکز پرخطر، مبحث ۲۱ و...) ترتیب یافت.<
پدافند غیر عامل به مجموعه اقدامات غیر مسلحانه ای گفته می شود که موجب افزایش بازدارندگی، کاهش آسیب پذیری، تداوم فعالیت های ضروری، ارتقای پایداری ملی و تسهیل مدیریت بحران در مقابل تهدیدها و اقدامات نظامی دشمن می شود.
ل.س ۱۳۴۲/ ر.ب ۱۳۴۵