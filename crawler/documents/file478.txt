مرکز ملی نیازسنجی مهارت کشور ایجاد شود - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر سیدضیاء هاشمی، روز دوشنبه در آیین بیست و پنجمین سالگرد تاسیس دانشگاه جامع علمی کاربردی، غلبه «کمیت‌گرایی» بر «کیفیت‌محوری» را یک چالش بزرگ برای دانشگاه‌های کشور بویژه دانشگاه جامع علمی کاربردی توصیف و تأکید کرد: حفظ و ارتقای استانداردهای کیفی و علمی در دانشگاه‌های کشور و دانشگاه جامع یک ضرورت و اولویت اساسی است.
وی با اشاره به تأکیدات مقام معظم رهبری، بر ضرورت تحقق اهداف اقتصاد مقاومتی در کشور، اظهار داشت: دانشگاه جامع در جهت شکل‌گیری اقتصاد دانش‌بنیان و پیشبرد اقتصاد مقاومتی، نقش بی‌بدیل و محوری دارد.
دکتر هاشمی افزود: امیدوارم آقای دکتر امید، رئیس دانشگاه جامع علمی کاربردی، به عنوان مدیر علمی، شجاع و آگاه به مسائل و اولویت روز آموزش عالی، بتواند این دانشگاه را با همه ظرفیت‌های انسانی آن به سمت دانشگاهی پیشگام در اقتصاد مقاومتی، کارآفرین و مهارت‌افزا هدایت کند.
سرپرست وزارت علوم با بیان اینکه «امروز، دیگر کشور به مدرک صرف نیاز ندارد»، تصریح کرد: مدارک دانشگاهی باید با پشتوانه لازم دانشی و مهارتی همراه باشد.
دکتر هاشمی وضعیت کشور در زمینه تولید و ترویج علمی و دانش را، «خوب» ارزیابی کرد اما در عین حال گفت: در عرصه توسعه زمینه‌های مرتبط با مهارت‌آموزی مبتنی بر نیازهای جدید و روز کشور، نیاز به کار و تلاش بیشتر داریم.
سرپرست وزارت علوم بار دیگر ضرورت توجه به اصل «کیفیت‌محوری در آموزش عالی» را مورد تأکید قرار داد و گفت: معیار اصلی در توسعه رشته‌ها و زمینه‌های آموزش مهارت‌محور، رعایت استانداردهای علمی و کاربردی است؛ از این رو باید مدیران و مسئولان دانشگاهی، بویژه در دانشگاه جامع علمی کاربردی، با شجاعت و جسارتی خاص، واحدها و رشته‌هایی که استانداردهای لازم را ندارند، از مدار دانشگاه خارج کنند.
دکتر هاشمی در بخش دیگری از سخنان خود، راهبرد اصلی وزارت علوم در حوزه آموزش عالی کشور در دوران کنونی را «تقویت روزافزون پیوند دانشگاه با جامعه و صنعت» توصیف و تصریح کرد: همه جامعه، صنعت نیست و در عین حال، همه صنعت نیز علوم مهندسی نیست. در عرصه‌های مختلف صنعتی، زمینه‌های متنوع اجتماعی همچون آسیب‌های اجتماعی، مسائل گوناگون فرهنگی، ورزشی، آموزش و مدارس، باید دانشگاه‌ها و مراکز آموزش عالی این راهبرد کلان و اساسی را به نحوی تأثیرگذار دنبال کنند و مسئولیت‌های اجتماعی خود را در قبال جامعه و مردم ایفا نمایند.
سرپرست وزارت علوم، ضمن گرامی‌داشت یاد، نام و خاطره شهید حججی، از خانواده این شهید که یکی از فارغ التحصیلان دانشگاه جامع علمی کاربردی بود با اهدای لوح تقدیر، قدردانی کرد.
در این آئین که با حضور مقامات کشوری و لشکری، روسای واحدهای استانی، موسسات و مراکز آموزش عالی دانشگاه جامع علمی کاربردی در محل سالن اجلاس سران برگزار شد، علاوه بر رونمایی از دستاوردها و فعالیت‌های برجسته، از روسای قبلی دانشگاه، برگزیدگان حوزه‌های مختلف دانشجویی، مراکز، استادان، کارآفرینان، کارمندان، بازنشستگان و خانواده معزز شهدا نیز تجلیل شد.<
ل.م .۵۴/ ع.ع .۵۷
<p>&nbsp;
<p>&nbsp;