آیین نامه رسیدگی به شکایات شرکت های دانش بنیان - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر مسعود برومند، معاون پژوهش و فناوری وزارت علوم و دبیر کل شورای عالی عتف در حاشیه یکصد و شصت و سومین جلسه کمیسیون دائمی این شورا در جمع خبرنگاران با بیان اینکه اولین دستور جلسه امروز"بررسی آیین نامه اجرایی قانون رسیدگی به شکایت شرکت های دانش بنیان " بود، اظهار داشت: در این جلسه نتایج فرایند و روند اجرای امور بررسی شد و با تغیبرات اندکی به تصویب رسید.
دکتربرومند در زمینه آیین نامه اجرایی قانون رسیدگی به شکایات شرکت های دانش بنیان گفت: طبق قانون حمایت از شرکت های دانش بنیان، این شرکت ها از طریق مکانیزم قانونی مورد ارزیابی قرار می گیرند که آیا دانش بنیان هستند یا خیر.
وی افزود: از طرف دیگر اگر شرکت های دانش بنیان احساس کنند در فرایند دریافت حمایت های مالی از مجموعه هایی مانند صندوق نوآوری و شکوفایی احساس کنند حقی از آنها ضایع شده است، باید مرجعی باشد تا بتوانند موارد خود را اعلام کنند.
معاون پژوهش و فناوری وزارت علوم با تاکید بر اینکه مطابق قانون، دبیرخاته شورای عتف مرجعی برای رسیدگی به شکایات شرکت های دانش بنیان است، اظهار کرد: بر این اساس از نظر قانون باید آیین نامه اجرایی وجود می داشت که این آیین نامه در حال حاضر تصویب و در حال اجرایی شدن است.
وی با بیان اینکه تعداد موارد شکایت شرکت های دانش بنیان بسیار کم است گفت: ولی باید نظام سیستمی برای رسیدگی به این شکایات داشته باشیم و در مورد موضوعات شکایت توضیح داده شود.
دکتر برومند مواردی از قبیل عدم تایید شرکت ها به عنوان دانش بنیان، عدم ارزیابی محصولات و فناوری های تولیدشده، عدم توانایی لازم در ارزیابان برای ارزیابی محصول و عدم موفقیت در دریافت تسهیلات از صندوق نوآوری و شکوفایی را از جمله زمینه های شکایت شرکت های دانش بنیان نام برد.
وی همچنین موضوع مطرح شده بعدی در این جلسه را " سند توسعه ملی زیست فناوری ایران" دانست و یاد آور شد: این سند روز گذشته نیز در ستاد راهبردی نقشه جامع علمی کشور مطرح شد.
دبیر کل شورای عالی عتف این سند را حاوی روش اجرایی این سند ذکر کرد و ادامه داد: در این جلسه نیز این سند مطرح شد تا حاضران در جریان چنین سندی قرار بگیرند و بحث و بررسی بیشتری در مورد اجرای این سند صورت گیرد.