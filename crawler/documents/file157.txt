لزوم استفاده از ظرفیت‌های داخلی نظام آموزش عالی در پیشبرد برنامه‌های وزارت علوم - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر منصور غلامی، عصر روز چهارشنبه در نشست هم‌اندیشی «ارتقای ۵ دانشگاه و ۵ پژوهشگاه برتر کشور به تراز بین‌المللی»، با اشاره به اینکه بخشی از فعالیت‌ها در دانشگاه‌ها و مراکز پژوهشی دولتی متکی بر حمایت‌های دولت در قالب قوانین و مقررات و بودجه است، افزود: توجه به پشتیبانی‌های مالی دولت، نقطه ضعفی است که همواره داشته‌ایم، هر چند انتظار داریم که در این پروژه که پروژه‌ای ملی – بین‌المللی است، پشتیبانی‌های دولت را داشته باشیم ولی باید به درون مجموعه‌های دانشگاهی توجه ویژه‌ای کنیم و با پشتیبانی و همت توانمندی‌ها را پیش ببریم.
وی لزوم پرداختن به ضروریات حرکت در ارتقای ۱۰ دانشگاه و پژوهشگاه برتر کشور به تراز بین‌المللی در مهلت مقرر و بررسی نقاط ضعف و کاستی‌ها را مهم دانست و اظهار امیدواری کرد تا از فرصت‌های پیش رو، بیشترین بهره را در رسیدن به این هدف والا و عالی ببریم. در این راستا باید ابزار و اهداف به گونه‌ای طراحی شوند تا بر اساس محاسبات پیش روی، قرین به توفیق باشیم.
وزیر علوم خاطرنشان کرد: در این پروژه رؤسای دانشگاه‌ها و پژوهشگاه‌های منتخب پس از طرح مسائل خود، باید یک بازنگری و ارزیابی دقیق، کارشناسانه و واقع‌بیانه داشته باشند تا اگر ورودی به یک حرکت ملی پیدا کردیم که قطعاً بازتاب بین‌المللی آن کمتر از اثرات ملی آن نیست، با توجه به ظرفیت‌های فکری و تجربی، با دستان پر، اندیشه و همت‌ عالی مسیر را طی کنیم.
وی با بیان اینکه انتخاب ۱۶ دانشگاه و ۹ پژوهشگاه در مرحله نخست ارتقای ۱۰ دانشگاه و پژوهشگاه به تراز جهانی، بر اساس شاخص‌های اولیه صورت گرفته است، عنوان کرد: این شاخص‌ها می‌تواند مقدمه‌ای برای حرکت به سمت رو به جلو باشد، ولی به تدریج این مسیر باریک‌تر می‌شود و فواصل شاخص‌ها و امتیازدهی‌ها بسیار کم خواهد شد و بسیاری از برگزیدگان، در حرکت‌های نزدیک به هم پیش خواهند رفت.
وی همچنین در بخش دیگری از سخنان خود ضمن عرض تسلیت به مناسبت سالگرد رحلت ملکوتی آیت ا... هاشمی رفسنجانی که خدمات بزرگی برای نظام جمهوری اسلامی ارائه کرده‌اند، برای وی علو درجات را از خداوند متعال مسئلت کرد.
این نشست با حضور دکتر علی اکبر صالحی معاون رئیس جمهوری و رئیس سازمان انرژی اتمی ایران، دکتر سعید نمکی معاون امور علمی، فرهنگی و اجتماعی سازمان مدیریت و برنامه‌ریزی کشور، دکتر کمال خرازی رئیس شورای راهبردی روابط خارجی جمهوری اسلامی ایران، رؤسای دانشگاه‌ها و پژوهشگاه‌های منتخب، اعضای شورای سیاست‌گذاری و مسئولان هیئت نظارت بر اجرای پروژه «ارتقای ۵ دانشگاه و ۵ پژوهشگاه برتر کشور به تراز بین‌المللی» در سالن شهدای جهاد علمی وزارت علوم، برگزار شد.
ل.م ۵۴/ ع.ع ۵۷