برگزاری دومین نشست شورای راهبری سی و پنجمین کنفرانس جهانی پارک‌‌های علم و فناوری - وزارت علوم، تحقیقات و فناوری
به گزارش اداره کل روابط عمومی وزارت علوم، در این نشست بین‌المللی که با حضور اعضای شورا از کشورهای اسپانیا، سوئد، چین، برزیل، مراکش و ایران در استانبول تشکیل شد، در خصوص تعیین سخنرانان کلیدی کنفرانس، زمان‌بندی ارائه مقالات، نحوه داوری مقالات دریافتی توسط اعضای شورای راهبری و ارسال مقالات از طریق سایت انجمن بین‌المللی پارک‌های علمی بحث و تبادل نظر شد.
سی و پنجمین کنفرانس جهانی پارک‌های علم و فناوری و مناطق نوآوری ۲ تا ۵ سپتامبر ۲۰۱۸ برابر ۱۱ تا ۱۴ شهریورماه ۱۳۹۷ توسط شهرک علمی و تحقیقاتی اصفهان، در شهر تاریخی اصفهان برگزار می‌شود.
موضوع اصلی این کنفرانس جهانی «به سوی شهرها و جوامع پایدار: پرورش و ترویج اکوسیستم‌های نوآوری» و محورهای اصلی کنفرانس شامل «شهرها، پارک‌های علم و فناوری و مناطق نوآوری: چالش‌ها و استراتژی‌ها»، «ابزارها و عملکردهای جدید برای شهرها و مناطق نوآوری، چالش‌های جوامع و شهرها»، «نقش پارک‌های علم و فناوری برای غلبه بر چالش‌ها از طریق نوآوری اجتماعی» و «کارآفرینی برای رشد و پایداری در پارک‌های علم و فناوری و مناطق نوآوری» است.
آدرس وب سایت سی و پنجمین کنفرانس جهانی پارک‌های علمی و مناطق نوآوری www.iasp< 2018 isfahan.com< است و علاقه‌مندان می‌توانند خلاصه مقالات خود را به زبان انگلیسی حداکثر تا ۳ آبان‌ماه ۱۳۹۶ به دبیرخانه کنفرانس ارسال کنند.
ل.م. ۵۴/ ر.ب ۱۳۴۵
&nbsp;