طرح بومی‌گزینی دانشجویان با هدف بسط عدالت آموزشی، نیازمند ارزیابی مجدد است - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر هاشمی در این نشست که پیش از آغاز آیین بهره برداری از طرح های عمرانی دانشگاه ارومیه برگزارشد، به نقش پیشرو دانشگاهها در ارائه راه‌حل برای مسائل و مشکلات کشور اشاره کرد و افزود: از طرف دولت، از دانشگاهیان درخواست می کنم با مطالعه و نیاز سنجی دقیق و علمی، مشکلات، مسائل و چالش های اساسی و حساس را شناسایی و برای حل آن، راه حل‌های علمی، دقیق و کارگشا ارائه کنند.
وی تصریح کرد: دانشگاه باید راهکار حل مسائل جدی و اساسی کشور را ارائه دهد؛ اگر ما نتوانیم از دانشگاه راه حل بگیریم، پس چرا توقع داریم که دولت از دانشگاه حمایت کند.
دکتر هاشمی با بیان اینکه دانشگاه باید مبتنی بر شرایط و اقتضائات جدید، سرعت تحولات را درک نماید، توجه به مسائل جدی کشور و درگیرنشدن دانشگاهها به موضوعات فرعی را گوشزد کرد و گفت: مسائل و چالش هایی همچون خشک شدن دریاچه ارومیه، ریزگردها، مسائل زیست محیطی، مسائل بین‌المللی، اقتصاد و مشکلات و آسیب های اجتماعی از جمله مسائل اصلی و جدی کشوراست که همه دانشگاهها و بویژه دانشگاه ارومیه باید در این زمینه راه حل های علمی و کارگشا ارائه کنند.
سرپرست وزارت علوم همچنین «ماموریت گرایی» و «ارتقاء کیفیت» را دغدغه جدی آموزش عالی کشور عنوان و تصریح کرد: امروز دیگر کلنگ زنی و ساخت و سازهای بی مورد و فاقد مطالعه کارشناسانه، خبر خوبی برای ما نیست، چراکه دانشگاههای ما به اندازه کافی توسعه کمی پیدا کرده اند. اکنون باید تلاش کنیم تا از امکانات و تجهیزات موجود استفاده بهینه کنیم و بیت المال را متناسب با اولویت ها و اهداف، صرف ارتقاء کیفیت در حوزه آموزش عالی نمائیم.
دکتر هاشمی از رئیس و مسئولان دانشگاههای ارومیه خواست تا توسعه همکاری ها و تعاملات و ارتباطات علمی با کشورهای همسایه و فروش فناوری را به طور جدی دنبال کنند.
وی در بخش دیگری از سخنان خود با اشاره به فرهنگ، تاریخ و جغرافیای استان آذربایجان غربی، این استان را کانون همزیستی اقوام و مذاهب گوناگون توصیف کرد.
سرپرست وزارت علوم به نقش مردم ارومیه اعم از ترک و کرد و دیگر اقوام ساکن در آن در دفاع مقدس اشاره کرد و گفت: به سبب حس تعلق قوی مردم این خطه به ارزشها و بنیان‌های ملی، مذهبی و فرهنگی، تمامی تهدیدات مختلف دشمن علیه این استان در برهه های مختلف، نقش بر آب شده و انشاءالله با توجه به همین خودآگاهی و هویت ریشه دار نیز تهدیدات و شیطنت های بدخواهان به نتیجه نخواهد رسید.
دکتر هاشمی با اشاره به تاکید مقام معظم رهبری بر پرهیز از هرگونه تبعیض قومی و مذهبی در کشور، تصریح کرد این مهم به عنوان یک راهبرد و اولویت اصلی در دستور کار وزارت علوم قرار دارد و در همین راستا تلاش کرده ایم از متخصصان و فرهیختگان دانشگاهی اقوام و مذاهب مختلف کشور استفاده بیشتری کنیم.
در ادامه این نشست دکتر رحیم حب نقی، رئیس دانشگاه ارومیه گزارشی از وضعیت موجود این دانشگاه در حوزه های عمرانی، آموزشی، پژوهشی، دانشجویی و رفاهی ارائه کرد و گفت: از سال ۱۳۹۲ تا ۱۳۹۵ برای اتمام طرح های عمرانی دانشگاه، مبلغ ۵۲ میلیارد تومان هزینه کرده ایم که از این مبلغ، ۴۰ میلیارد تومان از محل درآمدهای اختصاصی دانشگاه بوده است.
وی از آغاز برنامه راهبردی دانشگاه ارومیه (مصوب هیأت امناء) از سال ۱۳۹۶ خبرداد و گفت: در چارچوب این برنامه، در تلاش هستیم تا رتبه دانشگاه را از جایگاه ۲۴ کنونی به رتبه ۱۰، در میان دانشگاه های کشور برسانیم.
دکتر حب نقی همچنین تشکیل حداقل ۱۰ شرکت دانش بنیان در سال های آتی و تبدیل پژوهشکده احیای دریاچه ارومیه به یکی از قطب های علمی تاثیرگذار کشور در حوزه آب را از برنامه های مهم دانشگاه در چارچوب این برنامه راهبردی عنوان کرد.
در ادامه نشست روسا و مدیران دانشگاه ها، پژوهشگاه ها و مراکز آموزش عالی استان آذربایجان غربی با دکتر سید ضیاء هاشمی و دکتر عبدالحسین فریدون، مشاور وزیر و مدیرکل حوزه وزارتی، تعدادی از مسئولان دانشگاهی استان به بیان برنامه ها و مشکلات مراکز تحت مدیریت خود پرداختند.
تعداد بالای کارکنان قراردادی، استخدام های غیرقانونی در دولت قبل، پایین بودن بودجه پژوهشی دانشگاه صنعتی ارومیه، به روز نبودن تجهیزات آزمایشگاهی و از مهم ترین محورهای مورد تاکید مسئولان دانشگاه های استان بود.
بهره‌برداری از طرح‌های عمرانی دانشگاه ارومیه از جمله دانشکده‌های ادبیات و علوم انسانی، اقتصاد و مدیریت در قالب ۱۰ بلوک ساختمانی، شامل ساختمان اداری در بخش ادبیات با زیربنای ۴۳۴۶ مترمربع، ساختمان آموزشی در بخش ادبیات با زیربنای ۴۴۳۴ مترمربع، ساختمان موتورخانه مرکزی با مساحت ۴۹۴ مترمربع، ساختمان آزمایشگاه مرکزی با زیربنای ۵۲۹ مترمربع، ساختمان‌های اداری در بخش اقتصاد با زیربنای ۲۲۷۰ مترمربع، ساختمان آموزشی در بخش اقتصاد با زیربنای ۴۴۳۸ مترمربع، ساختمان کتابخانه مرکزی با زیربنای ۱۷۰۰ مترمربع، رواق پروژه به شکل U< با زیربنای ۳۲۱۴ مترمربع و سطح پیاده‌روی اطراف ساختمان‌ها با ۱۳ هزار متربع و با اعتباری معادل ۴۰۴ میلیارد و ۵۱۴ هزار و ۷۸۰ ریال از برنامه های دکتر سید ضیاء هاشمی، سرپرست وزارت علوم در سفر به ارومیه بود.
دانشگاه ارومیه دارای ۱۲ دانشکده و ۵۷ گروه آموزشی است. بیش از ۴۸۰ عضو هیأت علمی در این دانشگاه مشغول فعالیت علمی و پژوهشی هستند. همچنین بیش از ۴۸۰۰ دانشجو در این دانشگاه تحصیل می‌کنند. ر.ب ۱۳۴۵/ ع.ع ۱۳۵۷