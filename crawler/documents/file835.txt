از سامانه مدیریت یکپارچه مراکز پردازش سریع کشور رونمایی شد - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر غلامی در آیین رونمایی از این سامانه گفت: سامانه مدیریت یکپارچه مراکز پردازش سریع کشور" همتراز پروژه‌های کلان و مهم پژوهشی کشور است و امیدواریم در آینده نزدیک با رونمایی از دستاوردهای پژوهشی مهم دیگری، مردم علم دوست کشور را خوشحال کنیم.
در ادامه این آیین، دکتر وحید احمدی معاون سابق پژوهش و فناوری وزارت علوم و رئیس مرکز تحقیقات علمی کشور گفت: هم اکنون چندین مرکز پردازش سریع در دانشگاههای بزرگ کشور وجود دارد که برای استفاده دانشگاههای متوسط از این سامانه ها، ایجاد یک شبکه یکپارچه در کشور ضروری بود.
وی با اشاره به اینکه این شبکه به صورت مجازی و نرم افزاری امکان استفاده همه دانشگاهها و مراکز پژوهشی کشور را از مراکز محاسباتی با سرعت بالا، فراهم می‌کند گفت: در فازدوم، مرکز ملی ابررایانش در کشور تاسیس خواهدشد.
دکتر احمدی، افزایش سرعت و سهولت و دسترسی به امکانات پردازش سریع، کاهش هزینه ها را از مزایای ایجاد سامانه مدیریت یکپارچه مراکز پردازش سریع کشور نام برد.
این سامانه ۵ مرکز پردازش سریع پژوهشگاه دانش های بنیادی، دانشگاه صنعتی شریف، دانشگاه خواجه نصیرالدین طوسی، دانشگاه صنعتی امیرکبیر و دانشگاه شهید بهشتی را به هم متصل و انتخاب مراکز پردازش سریع مناسب را برای کاربران ساده تر می کند.
روسای دانشگاههای صنعتی شریف، صنعتی خواجه نصیرالدین طوسی، صنعتی امیرکبیر، شهید بهشتی و پژوهشگاه دانش های بنیادی در این آیین حضور داشتند. م.ع ۱۳۶۰/ ر.ب ۱۳۴۵
&nbsp;