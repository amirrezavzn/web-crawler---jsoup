ساخت کلاسترهای میکرو کامپیوتری - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از شهرک علمی و تحقیقاتی اصفهان، این محصول با ظرفیت حداکثر ۴۸۰ هسته یک گیگاهرتز برای انجام پردازش‌های کلان‌داده و اینترنت اشیا ارائه شده است و از کاربردهای اصلی این محصول که نسبت به نمونه خارجی آن با قیمتی بسیار پایین‌تر تولید شده، می‌توان به استفاده در آزمایشگاه‌های دانشگاهی و مراکز داده کوچک اشاره کرد.
با توجه به اینکه در دنیای امروز، اندازه کوچک‌تر، مصرف پایین‌تر انرژی و هزینه کمتر به عنوان مزیت‌های اصلی یک سیستم پردازشی شناخته می‌شود و نیز کافی نبودن نیروی متخصص در این حوزه، یکی از چالش‌های فناوری کلان‌داده در کشور محسوب می‌شود، تولید این فناوری ضروری به نظر می‌رسد.
همچنین به دلیل دسترسی محدود به این‌گونه تجهیزات جهت آموزش، تاکنون رشد مناسبی را در حوزه تربیت نیروی متخصص شاهد نیستیم. به همین دلیل این فناوری به‌عنوان یک محصول آموزشی و کاربردی می‌تواند قابل‌استفاده کلیه علاقه‌مندان به فناوری کلان‌داده باشد که با نام تجاری بیگ لب ارائه شده است.
شرکت پیشرو اندیشه پرداز سی‌پل ( cpol.co< ) با تمرکز بر روی تولید محصولات امنیتی حوزه فناوری اطلاعات و ارتباطات از سال ۱۳۹۵ در مرکز رشد تخصصی فناوری اطلاعات و ارتباطات شهرک علمی و تحقیقاتی اصفهان مستقر بوده است.
این مرکز رشد، با همکاری مرکز توانمندسازی و تسهیل‌گری کسب وکارهای نوپا و اداره کل ارتباطات و فناوری اطلاعات استان اصفهان وظیفه حمایت بیش از ۸۰ شرکت حوزه فاوا را به عهده دارد.
شهرک علمی و تحقیقاتی اصفهان با ایجاد و بهره‌برداری از مراکز رشد و پارک‌‌های فناوری وابسته به خود توانسته است با نقش‌آفرینی در اکوسیستم نوآوری و کارآفرینی و ایجاد زیرساخت‌های لازم برای رشد و توسعه بیش از ۴۸۰ شرکت‌دانش‌بنیان، قدم‌های موثری را در راه توسعه اقتصادی کشور بردارد.
ل.م ۵۴/ ر.ب ۴۵
&nbsp;