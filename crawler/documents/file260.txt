ضرورت شکل‌گیری و تقویت شبکه نخبگان علوم انسانی در کشور - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر منصور غلامی که روز یکشنبه در آیین اختتامیه نهمین جشنواره بین‌المللی فارابی سخن می‌گفت، افزود: شکل‌گیری و تقویت شبکه نخبگان علوم انسانی نه تنها برای گسترش تعاملات علمی داخلی و ارتباط علمی با خارج از کشور سودمند است، بلکه می‌تواند در برآوردن یک آرزوی مهم دیگر نیز مؤثر باشد و آن ایجاد و رشد فضای امید، آمیخته با نشاط علمی در جامعه است.
وی تصریح کرد: چنین فضایی، فعالیت علمی و پژوهشی جدی و کیفی در دانشگاه‌ها را ممکن می‌کند و البته از پیامدهای غیرمستقیم آن، می‌تواند پیدایی گفت‌وگوی سازمده میان مجریان امور و جامعه به میانجی‌گری دانشگاه باشد.
وزیر علوم در این مراسم که دکتر حسن روحانی رئیس جمهوری اسلامی ایران و جمعی از شخصیت‌های برجسته حوزه علوم انسانی و اجتماعی در آن حضور داشتند، افزود: افتخار داریم که نهمین دوره این جشنواره بین‌المللی با حضور استادان برتر کشور و پژوهشگران برجسته داخلی و خارجی در حالی برگزار می‌شود که نهالی که دیروز برای ارتقای علوم انسانی کشور کاشته شد، امروز به درختی پربار تبدیل شده است.
وی افزود: این رویداد سالانه علمی به درستی نام فارابی را بر خود دارد؛ یکی از بزرگ‌ترین متفکران ایرانی عزیز که در پی ارائه تصویری از حیات طیبه انسانی بوده و آن را در بستر جامعه‌ای خردمند می‌خواست و می‌جست.
دکتر غلامی، در بخش دیگری از سخنان خود ابراز خرسندی کرد؛ این جشنواره در طی این سال‌ها به اهدافی چون شناسایی و معرفی استعدادهای برتر در حوزه علوم انسانی و اسلامی؛ معرفی آثار برتر در این حوزه و ترغیب پژوهشگران به کاربردی کردن علوم انسانی از طریق بررسی مسأله‌ها و نیازهای جامعه ایرانی تا حدود زیادی دست یافته است.
وی خاطرنشان کرد: استادان برجسته علوم انسانی کشور نیز همواره با حمایت از این گردهمایی علمی، مدیران و سیاست‌گذاران را به قدرشناسی و تشویق استعدادهای شایسته و برتر توصیه کرده و در مقاطع مختلف بر این امر تأکید داشته‌اند.
وزیر علوم تبیین کارکرد و نقش خطیر و مؤثر علوم انسانی در فرآیند برنامه‌ریزی و سیاست‌گذاری ملی در زمینه‌های مختلف و ایجاد فضای مناسب برای حضور فعال علوم انسانی و اجتماعی ایران در تراز جهانی را دو هدف مهم جشنواره بین‌المللی فارابی دانست و گفت: در این زمینه اقدامات شایسته‌ای صورت گرفته است و استمرار و افزایش تلاش همکارانم در دانشگاه‌ها و وزارت علوم، تحقیقات و فناوری به تحقق این دو هدف مهم‌تر یاری رساند.
وی افزود: چنین رویکردی می‌تواند ضمن آنکه می‌تواند فضای مقایسه‌ای و رقابتی اثربخشی را در جامعه علمی ایران پدید آورد، بخشی از دغدغه‌ها و مشکلات موجود را، به‌خصوص در «عرصه اثربخشی و رعایت اخلاق پژوهش» کاهش دهد. البته واضح است تحقق چنین امر مهمی بدون همکاری مداوم با سایر نهادها و دستگاه‌ها ممکن نیست.
وزیر علوم بر استفاده از ظرفیت‌های انجمن‌علمی تأکید و عنوان کرد: لازم می‌دانم دبیرخانه جشنواره بین‌المللی فارابی، این نکته را با یاری انجمن‌های علمی و معتبر برای دوره‌های بعد مورد توجه ویژه قرار دهد.
به گفته دکتر غلامی، ثمره برنامه‌ریزی و اثربخشی فعالیت نهادهایی چون دبیرخانه جشنواره بین‌المللی فارابی زمانی آشکارتر می‌شود که از یک سو بر ارتباط میان نسل‌های مختلف علوم انسانی ایران و از سوی دیگر تعامل علوم انسانی و اسلامی کشور با مجامع علمی بین‌المللی توجه و تمرکز شود.
وی در ادامه با بیان اینکه ضرورت ارتباط میان نسل‌های متوالی علوم انسانی در ایران همان قدر اهمیت دارد که احساس و ضرورت ارتباط با نهادهای علمی و معتبر خارج از کشور مهم است، تصریح کرد: تلاش برای تأسیس حلقه‌های نخبگانی و شبکه نخبگان علوم انسانی که از دوره پیشین جشنواره جدی گرفته شده و متشکل از استادان و محققان برجسته برگزیدگان دوره‌های مختلف است، می‌تواند در این چارچوب معنا داشته و اهمیت مضاعفی بیابد.
دکتر غلامی در پایان سخنان خود، از تمامی استادان دانشگاه‌ها، برگزیدگان داخلی این دوره، پژوهشگرانی که از خارج از کشور آمده اند، دست‌اندرکاران دبیرخانه نهمین جشنواره بین‌المللی فارابی، حضار و به‌خصوص ریاست محترم جمهوری و هیئت همراه سپاسگزاری کرد و افزود: حضور فعالانه در این نشست، بی‌تردید تشویقی برای خادمان شما در وزارت علوم، تحقیقات و فناوری است تا با انگیزه و توانی بیشتر برای ارتقای جایگاه علم در کشور و نقش‌آفرینی آن بکوشند.
جشنواره بین‌المللی فارابی هر ساله با هدف تمهید و تقویت زمینه‌های مساعد، توجه بلیغ به ضرورت تولید دانش علوم انسانی و انسانی درخور نیازهای جامعه پیشرو اسلامی و ایجاد ظرفیت‌های انگیزشی و حمایتی اقبال به پژوهش و نوآوری برگزار می‌شود.
بسترسازی تولید دانش علوم انسانی و اسلامی، ایجاد نگرش مثبت به علوم انسانی و ضرورت‌های استفاده از آن در تبیین پدیده‌های انسانی، معرفی نقش علوم‌انسانی در توسعه دانش بشری، مدیریت اجتماع و تمدن‌سازی در گذشته و اکنون، فرصت‌سازی برای عرضه نظرات و نقد آنها و تقویت و توسعه ایده بازنگری علوم انسانی در ایران و جهان اسلام، بازنمایی توان علمی ایران و جامعه اسلامی در حوزه علوم انسانی اسلامی و کمک به تبیین اهمیت، کارکرد و نقش مؤثر علوم انسانی در فرایند برنامه‌ریزی و سیاستگذاری ملی و بین‌المللی، اهداف کلان و درازمدت این جشنواره را تشکیل می‌دهد.
اهداف خرد و کوتاه‌مدت این جشنواره، شامل تمهید شرایط مناسب برای تشویق و هدایت استعدادهای جوان به تحصیل و تحقیق در حوزه علوم انسانی و اسلامی، کمک به کاربردی‌شدن علوم انسانی از طریق شناسایی مهم ترین مسائل در گستره جامعه ایران و جهان اسلام و شناسایی و معرفی استعدادهای برتر حوزه علوم انسانی و اسلامی جهت بهره‌مندی از توان ایشان در فرایند توسعه مرزهای دانش می‌باشد.
ل.م ۵۴/ ر.ب ۴۵