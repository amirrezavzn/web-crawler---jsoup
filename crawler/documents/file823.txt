نشست وزیر علوم با معاون علمی و فناوری رییس جمهوری برگزار شد - وزارت علوم، تحقیقات و فناوری
به گزارش اداره کل روابط عمومی وزارت علوم، در این نشست که با حضور دکتر منصور غلامی وزیر علوم، تحقیقات و فناوری، دکتر سورنا ستاری معاون علمی رییس جمهوری و جمعی از معاونان وزارت علوم و معاونت علمی در محل وزارت علوم، تحقیقات و فناوری برگزار شد، راهکارهای هماهنگی و هم افزایی بیشتر میان این دو نهاد مورد تاکید قرار گرفت.
دکتر غلامی در این نشست، لزوم هماهنگی و همگرایی بیشتر میان وزارت علوم، تحقیقات و فناوری و معاونت علمی ریاست جمهوری در توسعه علم و فناوری را مورد تاکید قرار داد و گفت: باید با تغییر رویه های متعارف آموزش و پژوهش در دانشگاه ها و مراکز آموزش عالی کشور، به سمت استفاده از رویکردهای نوین و خلاقانه در مقوله آموزش و پژوهش حرکت کنیم.
وی افزود: در این مسیر باید با آسیب شناسی دقیق شرایط موجود در حوزه علم و فناوری کشور به سمت شناسایی مشکلات و معضلات اصلی صنعت و جامعه رفته و با استفاده از روش ها و رویکردهای نوین با همکاری دستگاه های مسئول در جهت حل مشکلات و معضلات کشور و مردم اقدام نماییم.
وزیر علوم بر ضرورت استفاده از ظرفیت نخبگان کشور – اعم از نخبگان فعال در داخل یا خارج از کشور- در مجموعه های آموزشی، پژوهشی و فناورانه بویژه شرکت های دانش بنیان و پارک های علم و فناوری تاکید کرد و گفت: باید با ارائه تسهیلات متنوع به نخبگان بویژه نخبگانی که به طور دائم در حال آمد و شد به کشور هستند، زمینه های استفاده افزون تر از قابلیت ها و توانمندی های آنان را در مجموعه های آموزش عالی کشور فراهم کنیم.
دکتر سورنا ستاری نیز در این نشست، گزارشی از دستاوردهای چندسال اخیر این معاونت بیان و تاکید کرد: معاونت علمی و فناوری رییس جمهوری آمادگی کامل دارد تا در زمینه توسعه ظرفیت های مبتنی پژوهش و فناوری در کشور به وزارت علوم کمک کند.
وی به تمایل و اراده بخش خصوصی برای سرمایه گذاری در شرکت های دانش بنیان، مراکز رشد و نوآوری و بویژه استارت آپ ها اشاره کرد و گفت: در این خصوص، باید با همکاری و هماهنگی با وزارت علوم، زمینه های جذب سرمایه از بخش های مختلف کشور بویژه بخش خصوصی بیش از گذشته فراهم شود.
در ادامه این نشست هم اندیشی، دکتر مسعود برومند، معاون پژوهش و فناوری وزارت علوم بر ضرورت بازنگری در برخی مقررات موجود در جهت تسهیل فرایند تاسیس و فعالیت شرکت های دانش بنیان، مراکز رشد و فناوری تاکید کرد و گفت: در این خصوص باید برخی موازی کاری ها و همپوشانی های موجود برطرف شود.
ع.ع ۱۳۵۷
&nbsp;
&nbsp;
&nbsp;