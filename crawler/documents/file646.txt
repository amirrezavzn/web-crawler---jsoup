سومین همایش ملی دانش‌آموختگان نانوفناوری کشور در دانشگاه خوارزمی برگزار شد - وزارت علوم، تحقیقات و فناوری
به گزارش روابط عمومی وزارت علوم، در این همایش دکتر مجتبی شریعتی نیاسر معاون آموزشی وزارت علوم، تحقیقات و فناوری، درباره‌ اهمیت فعالیت‌‌های بین‌رشته‌ای سخن گفت و خاطر نشان کرد که در حال حاضر ۲۵ رشته در حوزه‌ نانوفناوری داریم که ۵۵ درصد آن در حوزه‌های مهندسی و باقی آن‌ها در بخش علوم پایه است.
وی تأکید کرد که آینده‌ کشور در گرو ورود به عرصه‌های جدید از جمله نانوفناوری است و به دانش‌آموختگان جوان توصیه کرد که در راستای&nbsp; کارآفرینی تلاش کنند.
دکتر کنجوری مسئول دفتر ارتباط با دانش‌اموختگان دانشگاه خوارزمی ضمن خوش‌آمدگویی به حاضران درخصوص اهمیت و جایگاه دانش‌آموختگان سخن گفت و ابتکار انجمن نانوفناوری ایران برای برگزاری همایش دانش‌آموختگان نانوفناوری در رشته‌های مختلف از دانشگاه‌های سراسر کشور را ستود و پیشنهاد کرد که دبیرخانه دائمی این همایش در دانشگاه خوارزمی دایر شود.
همچین وی از ابتکار دیگر انجمن نانوفناوری ایران برای تاسیس شاخه‌ دانش‌آموختگان سخن گفت و ابراز امیدواری کرد که دانش‌اموختگان جوان با فعالیت در این کانون بتوانند اهداف علمی و پژوهشی خود را پیش ببرند و گسترش دهند.
در ادامه دکتر مشهدی‌زاده معاون پژوهشی دانشگاه خوارزمی درخصوص تاریخ یک صدساله‌ دانشگاه خوارزمی و تحولات آن در طول یک قرن سخن گفت و در باره فعالیت‌های این دانشگاه در حوزه‌ علم و فنآوری نانو و دایر بودن رشته‌های نانوفیزیک و نانوشیمی در آن توضیح داد.
گفتنی است این همایش با حضور جمعی از دانش‌آموختگان سال‌های ۱۳۹5-۱۳۹3، دکتر بهزاد سلطانی رئیس صندوق شکوفایی و نوآوری کشور، دکتر علی‌محمد سلطانی مدیر دبیرخانه ستاد نانو، معاونت پژوهشی دانشگاه خوارزمی و رئیس دانشکده‌ مدیریت دانشگاه خوارزمی و هم‌چنین اعضای هیئت مدیره‌ انجمن نانوفنآوری ایران برگزار شد.
&nbsp;