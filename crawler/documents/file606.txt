تدوین برنامه تاسیس موسسات اعتبارسنجی در وزارت علوم - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر زکائی تصریح کرد: به محض آماده شدن این برنامه، تصویب آن در دستور کار شورای نظارت، ارزیابی و تضمین کیفیت علوم، تحقیقات و فناوری قرار خواهد گرفت.
وی با اشاره به وظیفه مرکز نظارت و ارزیابی آموزش عالی کشور گفت: از سال ۱۳۹۲ سیستمی جهت ارزیابی کیفیت آموزش عالی ایجاد شد و در چهار سال گذشته سعی شده با تشکیل تیم حرفه‌ای، گفتمانی در سطح وزارت علوم شکل گیرد تا بسترسازی و ریل‌گذاری صحیح با توجه به قوانین اسناد بالادستی صورت گیرد.
وی با بیان اینکه شورای نظارت، ارزیابی و تضمین کیفیت علوم، تحقیقات و فناوری، دو راهبرد کلان، بررسی تحلیل سیاست‌های راهبردی و کلان وزارت علوم و استقرار نظام جامع ارزیابی و تضمین کیفیت را برعهده دارد تصریح کرد: در این شورا برای اولین بار وظیفه‌ای برای مرکز نظارت و ارزیابی آموزش عالی کشور تدوین شده که وظیفه تحلیل راهبردی سیاست‌های راهبردی وزارت علوم نیز جزو رسالت‌های آن است.
«در این راستا در سال جاری دو برنامه تحلیل راهبردهای حوزه معاونت پژوهشی و اجرای سیاست‌های آمایش نظام آموزش عالی تدوین شده که در صورت عملیاتی شدن آنها می‌توان بخشی از مسائل نظارت، ارزیابی و تضمین کیفیت آموزش عالی کشور را حل کرد».
دکتر زکائی، وظیفه دیگر مرکز را، استقرار جامع نظارت، ارزیابی و تضمین کیفیت بیان کرد و یادآور شد: این استقرار برای بسترسازی و سیاست‌گذاری جهت عملیات اجرایی نظارت و ارزیابی و اعتبارسنجی و اعتباربخشی بوده که عملیات اجرایی آن توسط نهادهای غیردولتی صورت خواهد گرفت.
رئیس مرکز نظارت و ارزیابی آموزش عالی تصریح کرد: اگر در حال حاضر کیفیت نظام آموزش عالی کشور را بر اساس ورودی و خروجی و فرآیندها رصد کنیم، ورودی دانشگاه‌های ما نسبت به دو دهه گذشته به دلایل مختلف دچار ضعف شده‌اند.
همچنین در نشست دیگری که با حضور دکتر سعدان زکائی رئیس مرکز نظارت و ارزیابی آموزش عالی کشور، دکتر محمدرضا پورمحمدی رئیس دانشگاه تبریز و جمعی از مسئولان دانشگاه های استان آذربایجان شرقی برگزار شد درخصوص راهکازهای موثر در ارتقا و تضمین کیفیت و مسائل آموزش عالی استان بحث و تبادل نظر شد.
شرکت در جلسه اعضای شورای دانشگاه تبریز به منظور تضمین کیفیت و مسائل آموزش عالی در استان و غبار روبی مرقد شهدای گمنام دانشگاه تبریز از دیگر برنامه های امروز دکتر سعدان زکائی، رئیس مرکز نظارت و ارزیابی آموزش عالی کشور بود.
ل. م. ۵۴/ ع.ع .۵۷