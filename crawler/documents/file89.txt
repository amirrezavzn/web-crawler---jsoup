ضرورت برنامه‌ریزی در جهت مأموریت‌گرا کردن دانشگاه‌‌ها و مراکز پژوهشی - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر منصور غلامی روز دوشنبه در آیین تجلیل از پژوهشگران و فناوران برتر کشور، اظهار داشت: پژوهش‌های کاربردی که مبتنی بر نیازها و خلاءهای موجود در حوزه‌های مختلف صنعتی و مسائل اجتماعی انجام می‌شوند، توانایی حل مشکلات و معضلات کشور در سطح ملی را دارا هستند.
وی افزود: مصادف شدن این آیین با روز «پژوهش، فناوری، حوزه و دانشگاه» را گرامی می‌داریم و در این فضای وحدت و هم‌اندیشی، فضای دل‌انگیز علاقه به علم، تحقیق، توسعه و توأم کردن فضای اخلاقی در همه مجامع علمی را شاهد هستیم.
وزیر علوم از همه کسانی که از اقصی نقاط کشور برای برگزاری هفته پژوهش و فناوری تلاش کردند و موجبات فراهم شدن فضای افتخارآمیزی در راستای تقدیر از فعالیت‌های پژوهشگران در مراکز علمی و دانشگاهی را مهیا کردند، قدردانی کرد.
دکتر غلامی خاطرنشان کرد: بر اساس تکالیفی که اسناد بالادستی از جمله سند چشم‌انداز ۲۰ ساله، سیاست‌های ابلاغی مقام معظم رهبری، برنامه ششم توسعه در راستای توسعه علم و فناوری و ضرورت ارتقای جایگاه علمی و فناوری ایران، مسیری را در پیش روی مراکز علمی قرار داده که حاصل آن با شتاب روزافزون ارتقای جایگاه علمی کشور و توسعه همه جانبه مبتنی بر علم و فناوری خواهد بود.
وی افزود: بر اساس ارزیابی‌های انجام شده، خوشبختانه در همه زمینه‌های تکلیفی توسعه علم و فناوری با برنامه هماهنگ و در بخش‌هایی حتی جلوتر هستیم و این امر با تلاش همه محققان و دست‌اندرکاران حوزه علم و فناوری میسر شده است.
وزیر علوم با اشاره به ضرورت ارتقای کیفیت در دانشگاه‌ها و مراکز آموزش عالی افزود: توسعه کیفی دانشگاه‌ها جزو برنامه‌هایی است که هم در وظایف قانونی و سازمانی وزارت علوم، تحقیقات فناوری دیده شده و هم در راستای اجرای برنامه‌های بالادستی اهمیت و ضرورت خاص خود را دارد.
به گفته دکتر غلامی، مسئولان باید در راستای حضور در فضای بین‌المللی دانشگاه‌ها و مراکز علمی و پژوهشی بیش از پیش همت گمارند.
وی با بیان اینکه در ارائه دستاوردهای علمی و پژوهشی بخصوص در قالب انتشار دستاوردها در قالب مقالات علمی و کتاب‌های دانشگاهی توفیقات خوبی کسب کرده‌ایم، عنوان کرد: در شرایط فعلی جایگاه جمهوری اسلامی از نظر رتبه‌بندی سیستم‌های نمایه‌سازی معتبر در دنیا، رتبه شانزدهم از لحاظ توسعه علمی در زمینه انتشار مقالات و دستاوردهای علمی را دارا هستیم.
وزیر علوم خاطرنشان کرد: از نظر سرعت رشد توسعه علمی و انتشارات دستاوردهای علمی با افزایش نیم درصدی در رتبه دوم جهان قرار گرفتیم و از نظر کیفیت رتبه‌بندی دانشگاه‌های کشور رشد چشمگیری داشته‌ایم و هم اکنون بین ۱۴ تا ۱۸ دانشگاه کشورمان در بین دانشگاه‌های تاثیرگذار دنیا حضور دارند.
وی افزود: باید ضرورت حضور بین‌المللی دانشگاه‌ها و مراکز علمی را بیش از پیش مورد توجه قرار دهیم زیرا پتانسیل‌های خوبی برای پذیرش دانشجو، محقق و همکاری‌های بین‌المللی از طریق تحقیقات مشترک در اختیار داریم و دانشگاه‌ها و مراکز علمی باید در برنامه‌های آتی خود به این مسئله بیشتر بپردازند.
دکتر غلامی با اشاره به اینکه فعالان حوزه علم و فناوری خواستار آن هستند که سهم بیشتری از تولید ناخالص ملی را در تحقیقاتمان هزینه کنیم، اظهار داشت: می‌توانیم با گسترش تبدیل دانش به فناوری و تجاری سازی فناوری‌های به دست آمده، در تولید ناخالص ملی نیز مشارکت داشته باشیم.
وی درخصوص دستاوردهای هفته پژوهش، فناوری و فن‌بازار امسال گفت: در هجدهمین نمایشگاه دستاوردهای پژوهش، فناوری و فن‌بازار شاهد استقبال خوبی از شرکت‌های دانش‌بنیان، فناوران و ایده‌پردازان بودیم که حاصل آن رونمایی از قریب به ۷۰ فناوری جدید و ثبت ۳۵۰۰ فناوری بود.
وزیر علوم با اشاره به قراردادهای به کارگیری فناوری توسط شرکت‌های سرمایه گذار افزود: امسال مبلغ قراردادها نسبت به سال گذشته رشد ۳۰۰ درصدی داشته و قریب به ۲۰۹ میلیارد تومان بوده است. این حرکت پرشتاب و امیدوارکننده نشان می‌دهد هر جا توجه خود را به حوزه علم و فناوری بیشتر کنیم و حمایت‌های قانونی و پشتیبانی‌های ضروری را انجام دهیم، بازخورد چندین برابر در این حوزه را شاهد خواهیم بود.
دکتر غلامی اظهار امیدواری کرد در سایه حمایت‌ها و ایجاد علاقه و انگیزه در سال‌های آینده رشد و سرعت بیشتری در به دست آوردن جایگاه علمی و فراهم کردن شرایط برای تبدیل یافته‌های علمی به فناوری، تجاری‌سازی فناوری، توسعه کشور و افزایش فضای کسب و کار و اشتغال را به دنبال داشته باشیم.
وی افزود: در مسیر تأثیرگذاری دانشگاه‌ها و مراکز علمی در زمینه توسعه همه‌جانبه کشور، باید نگاه وسیع‌تر و عمیق‌تری به ارتباط بین مراکز علمی و حوزه‌های صنعتی و فضاهای اجتماعی داشته باشیم.
دکتر غلامی درپایان اظهار داشت: یکی از برنامه‌هایی که وزارت علوم به طور جدی دنبال می‌کند آن است که کمک کنیم مجموعه‌های پارک علم و فناوری و پژوهشگران و فناوران در سراسر کشور در قالب برنامه‌های ملی، منطقه‌ای و بین‌المللی فعالیت‌های خود را با اولویت حل مشکلات و مسائل منطقه‌ای سازماندهی کنند.
ل.م ۵۴/ ع.ع ۵۷