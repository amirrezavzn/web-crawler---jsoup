وزیر علوم  از ارائه مدل جایگزین کنکور تا چهار سال آینده خبر داد - وزارت علوم، تحقیقات و فناوری
به گزارش اداره کل روابط عمومی وزارت علوم؛ دکتر منصور غلامی روز سه شنبه در آیین تجلیل از برگزیدگان بیست و دومین المپیاد علمی دانشجویی در سازمان سنجش آموزش کشور تصریح کرد: در راستای تقویت حوزه ارزیابی و سنجش علمی نخبگان در همه سطوح آموزش عالی اعم از گزینش و انتخاب علمی برای ورود به دانشگاه‌ها، مسابقات، المپیادها و دیگر آزمونهای علمی کشور، لازم است روش‌های دقیق، علمی، روزآمد و کارا، بررسی و براساس آن مدل جامع و علمی با دقت بسیار برای نظام سنجش و ارزیابی ارائه شود.
رئیس شورای سنجش و پذیرش دانشجو افزود: یکی از مباحث و موضوعاتی که امروزه همواره در مورد آن سوال می‌شود، این است که به هر حال روش‌های ارزیابی و سنجش علمی در دانشگاه‌ها به چه صورت باید باشد که البته این موضوع گاهی با شناخت و گاهی نیز بدون شناخت با اظهار نظر عده‌ای همراه می‌شود؛ بطوری که در این اظهار نظرها سازمان سنجش آموزش کشور را زیر سوال می‌برند، اما باید توجه داشت که این سازمان و همچنین گروه‌های زیادی از دانشگاه‌های مختلف تلاش می‌کنند در امور مربوط به سنجش علمی و ارزیابی در کشور با نهایت دقت و صحت انجام شود.
وی گفت: مدل‌های زیادی در دنیا برای ورود به عرصه آموزش عالی وجود دارد که باید از این مدل‌ها کمک گرفته شود، ضمن اینکه دانشگاه‌ها نیز دنبال این هستند تا استقلال و اختیار بیشتری در پذیرش دانشجو داشته باشند.
م.ع ۱۳۶۰/ ع.ع ۱۳۵۷