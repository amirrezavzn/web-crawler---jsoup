مشاور وزیر علوم و رئیس مرکز هیئت‌هاى امنا  با اعضای هیئت علمی دانشگاه سیستان و بلوچستان دیدار و گفت‌وگو کرد - وزارت علوم، تحقیقات و فناوری
به گزارش روابط عمومی وزارت علوم، دکتر باقری در نشست با اعضای هیئت علمی دانشگاه سیستان و بلوچستان با گرامی‌داشت ایام محرم و شهادت حضرت اباعبدا.. الحسین(ع) و آغاز سال تحصیلی 97-1396 دانشگاه‌ها و مراکز آموزش عالی گفت: نظام آموزش عالی کشور در مرحله گذار از دانشگاه‌های آموزش‌محور (نسل اول) و پژوهش‌محور(نسل دوم) به دانشگاه‌های نسل سوم یا کارآفرین است و خوشبختانه این نگرش در سطح ملی و بین‌المللی در دانشگاه‌ها و مراکز آموزش عالی در حال شکل‌گیری است.
در ادامه دکتر علیرضا بندانی رئیس دانشگاه سیستان و بلوچستان با گرامی‌داشت مناسبت‌های هفته دفاع مقدس، ایام محرم و آغاز سال تحصیلی جدید دانشگاه‌ها و مراکز آموزش عالی، اظهار داشت: در سال تحصیلی جدید بیش از 5000 دانشجو در مقاطع مختلف تحصیلی در این دانشگاه پذیرفته شده‌اند که از این تعداد 3100 نفر در مقطع کارشناسی، 2428 نفر در مقطع کارشناسی ارشد و 114 نفر در مقطع دکتری هستند که با احتساب دانشجویان سنوات قبل، تعداد کل دانشجویان این دانشگاه بالغ بر 11500 نفر است.
وی از مراحل نهایی اجرای تفاهم‌نامه با شرکت اسپانیایی در جهت بهره‌برداری از نیروگاه خورشیدی و استفاده از انرژی‌های تجدید پذیر، سبز و پاک با جدیدترین فناوری‌های روز دنیا در این دانشگاه خبر داد و افزود: با اجرای این تفاهم‌نامه، این نیروگاه قادر خواهد بود تا 50 مگاوات برق تولید کند.
ارتقا و افزایش پهنای باند دانشگاه سیستان و بلوچستان از 620 مگابایت در ثانیه به یک گیگابایت در ثانیه و همچنین افتتاح سامانه محاسبات فوق سریع دانشگاه، از جمله پروژه‌هایی است که با حضور مشاور وزیر علوم و رئیس مرکز هیئت هاى امنا و هیئت‌هاى ممیزه مرکزی به بهره‌برداری می‌رسد.
&nbsp;
&nbsp;