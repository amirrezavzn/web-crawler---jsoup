تبادل تفاهم نامه همکاری علمی-پژوهشی بین پایگاه استنادی جهان اسلام و وزارت تحقیقات، فناوری عالی اندونزی - وزارت علوم، تحقیقات و فناوری
به گزارش اداره کل روابط عمومی وزارت علوم، پروفسورمحمد نصیر وزیر تحقیقات، فناوری و آموزش عالی اندونزی که در صدر یک هیئت عالیرتبه دانشگاهی از جمله معاون ارتباطات بین الملل خود و روسای دانشگاه های فناوری باندونگ و دانشگاه گاجامادا به شیراز سفر کرده بود، با هدف آشنایی با پایگاه استنادی جهان اسلام و خدمات و سرویس های علمی -پژوهشی پایگاه استنادی جهان اسلام، از این پایگاه دیدار کرد.<
در مراسم تبادل این تفاهمنامه «اوکتاوین علیم الدین» سفیر جمهوری اندونزی در ایران، دکترعباس قنبری باغستان رایزن علمی ایران در منطقه شرق آسیا، ابراهیم گشتاسبی راد، رئیس دانشگاه شیراز و جلیل مقدسی رئیس دانشگاه صنعتی شیراز نیز حضور داشتند.<
وزیر تحقیقات، فناوری و آموزش عالی اندونزی در سخنانی پس از تبادل این تفاهم‌نامه ضمن ابراز خوشحالی از شروع همکاری این وزارتخانه اندونزی و دانشگاه های این کشور با پایگاه استنادی جهان اسلام، خواستار حضور قوی تر دانشگاه ها و موسسات آموزش عالی اندونزی در این پایگاه استنادی و به تبع آن در بین دانشگاه ها و موسسات آموزش عالی جهان اسلام شد.<
دکترمحمدجواد دهقانی رئیس پایگاه استنادی جهان اسلام نیز گزارشی از وضعیت کنونی رشد و توسعه علمی دانشگاه ها و مراکز تحقیقاتی اندونزی، مقایسه جایگاه و رتبه دانشگاه های اندونزی با سایر کشورهای اسلامی به لحاظ تولید علم و نیزنقشه راه آینده توسعه علمی دانشگاه ها و مراکز تحقیقاتی این کشور ارائه داد.
در این نشست تفاهم‌نامه ای در چارچوب سند همکاری منعقد شده میان دولت جمهوری اندونزی و دولت جمهوری اسلامی ایران در زمینه همکاری علمی فناوری (امضا شده در سال ۱۳۹۳) مبادله شد.<
دراین تفاهم‌نامه بر سه هدف اصلی تشویق همکاری و تبادل اطلاعات و تجربیات در مدیریت انتشارات علمی پژوهشی در حوزه های دارای منافع دو جانبه، تشویق و تسهیل همکاری میان موسسات و سازمان‌های مرتبط با تحقیقات به منظور افزایش رویت پذیری مقالات علمی پژوهشی انتشارات علمی در سطح بین المللی و رشد تبادل دانشمندان، متخصصان، استادان و دانشجویان موسسات و سازمان‌های پژوهشی بین دو کشور تاکید شده است.<
رئیس پایگاه استنادی جهان اسلام سه هفته پیش نیز در سفر به کشور اندونزی یک تفاهمنامه همکاری علمی و تحقیقاتی با وزارت امور دیانت این کشور جنوب شرق آسیا و ۱۳ دانشگاه بزرگ این کشور از جمله دانشگاه های شبکه محمدیه امضا کرد.<
وزیرعلوم، تحقیقات و آموزش عالی اندونزی در نشست مشترک با هیئت رئیسه دانشگاه شیراز نیز گفت: روابط علمی اندونزی و ایران باید از شرایط موجود به سطح بالاتری ارتقا یابد و ما علاقه مندیم تقویت این روابط را در حوزه های مختلف پیگیری کنیم.<
وی افزود: در زمینه های مختلف ازجمله حمل و نقل، علوم، کشاورزی، فناوری اطلاعات، فناوری نانو، بیو تکنولوژی، هوا فضا، انرژی های تجدیدپذیر، ‌انرژی خورشیدی، بهداشت و صنایع دارویی، شرایط مناسبی برای همکاری های مشترک وجود دارد و این همکاری ها می تواند در قالب طرح های مشترک تحقیقاتی و تبادل استاد و دانشجو اجرایی شود.<
ل.س ۴۲/ ر.ب ۱۳۴۵