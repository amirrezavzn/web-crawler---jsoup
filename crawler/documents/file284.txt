انتظار اصلی از پارک های علم و فناوری، ورود نتایج پژوهش به زندگی مردم است - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر قره‌یاضی دربیست و ششمین نشست مدیران پارک های علم و فناوری که با حضور مسئولان معاونت علمی و فناوری ریاست جمهوری و وزارت علوم در این وزارت برگزار شد، گفت: یکی از رسالت‌های مهم پارک های علم و فناوری حمایت از شرکت های دانش بنیان تازه تاسیس است تا به بحث اشتغال فارغ التحصیلان دانشگاهی که از مسائل مهم کشور است کمک شود.
وی افزود: بیشتر شرکت های دانش بنیان نوپا، توسط دانش آموختگان دانشگاه‌ها و نسل جوان کشور تاسیس می شوند و توان مالی بالایی ندارند لذا پارک های علم و فناوری باید نخست با حمایت از این شرکت ها به موفقیت آنان در پژوهش و سپس ارائه محصول به بازار کمک کنند و سپس از محل درآمدهای پژوهشی این شرکت ها مطالبات خود را جبران کنند.
رئیس امور تحقیقات و فناوری سازمان برنامه و بودجه کشور با اشاره به تصمیم دولت برای اجرایی بودجه ریزی عملیاتی در سال ۱۳۹۷ گفت: باید عناوین فصل ها و ردیف های بودجه مربوط به پارک های علم و فناوری در لایجه بودجه اصلاح شوند و هم اکنون در مرحله نهایی این روند هستیم و مدیران پارک های علم و فناوری باید به سرعت در فرصت باقی مانده پیشنهادات خود را به سازمان برنامه و بودجه ارائه کنند.
وی با اشاره به تخصیص ۴۲ درصدی اعتبارات هزینه‌ای پارک های علم و فناوری در نیمه اول سال ۱۳۹۶ گفت: در فاصله سال‌های ۱۳۹۶-۱۳۹۴ اعتبارات هزینه ای پارک های علم و فناوری در بودجه کشور، سالانه ۲۵ درصد رشد داشته است.
دکتر قره‌یاضی افزود: اعتبارات تملک دارایی پارک های علم و فناوری نیز در در فاصله سال‌های ۱۳۹۶-۱۳۹۴، سالانه در بخش تعمیر و تجهیز، ۲۶ درصد و در بخش احداث فضای فیزیکی، ۴ درصد رشد داشته است.
بیست و ششمین نشست روسای پارک‌های علم و فناوری سراسر کشور، روز چهارشنبه با حضور سرپرست وزارت علوم، تحقیقات و فناوری، معاون تجاری سازی معاونت علمی و فناوری ریاست جمهوری، معاون پژوهش و فناوری وزیر علوم و تعدادی دیگر از مسئولان وزارت علوم، با هدف بررسی نقش و جایگاه پارک‌های علم و فناوری در اقتصاد دانش بنیان، در سالن شهدای جهاد علمی این وزارتخانه برگزار شد. م.ع ۱۳۶۰