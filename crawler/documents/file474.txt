گشت جامع تحقیقات دریایی توسط شناور«کاوشگر خلیج فارس» آغاز شد - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از پژوهشگاه ملی اقیانوس شناسی و علوم جوی، دکترناصر حاجی زاده ذاکر رئیس پژوهشگاه گفت: دراین گشت جامع اقیانوس شناسی که از تاریخ ۱۲ دی ماه ۱۳۹۶ آغاز شده و به مدت شش روز ادامه می یابد، ۱۲ محقق و پژوهشگر مشارکت دارند و برای اولین بار توسط شناور «کاوشگر خلیج فارس» در آب های خلیج فارس و تنگه هرمز اندازه گیری های میدانی را در حوزه علوم و فنون دریایی و اقیانوسی انجام می دهند.<
وی افزود: دراین گشت تحقیقاتی نمونه برداری و اندازه گیری های میدانی با پیشرفته ترین دستگاه های اندازه گیری، توسط متخصصان در حوزه های زیست دریا، فیزیک دریا، شیمی دریا، زمین شناسی دریا، علوم جوی، مهندسی دریا و سنجش از دور، به منظور مطالعه بر روی فرآیندهای مختلف دریایی صورت می گیرد.
رئیس پژوهشگاه ملی اقیانوس شناسی و علوم جوی، هدف از برگزاری این گشت تحقیقاتی را بررسی اکولوژیکی کفزیان و پلانکتون های منطقه مورد بررسی، کالیبراسیون و اعتبار سنجی داده های ماهواره ای با استفاده از مشاهدات همزمان میدانی، بررسی میزان آلودگی و سایر ویژگی های شیمیایی و فیزیکی مربوط به آب و رسوبات تنگه هرمز، مطالعات تبادل آب خلیج فارس و دریای عمان عنوان کرد.<
دکترحاجی زاده ذاکر، تحقیقات دریایی در محدوده تنگه هرمز را با اهمیت توصیف کرد و گفت: شناخت منطقه دریایی تنگه هرمز که مرز بین خلیج فارس با دریاهای آزاد می باشد از اهمیت بسیار اساسی، به لحاظ خود منطقه، تنگه هرمز و شناخت خلیج فارس و همچنین اثرگذاری متقابل بر دریای عمان و خلیج فارس برخوردار است.<
وی با بیان اینکه کاوشگر خلیج فارس فصل جدیدی از تحقیقات دریایی و اقیانوسی در پژوهشگاه و همچنین بخش های جامعه تحقیقات دریایی کشور گشوده است، افزود: با کمک این شناور که مجهز به فناوری راهبری و تجهیزات میدانی پیشرفته و آزمایشگاه های مدرن می باشد بدون شک شاهد تحقیقات دریایی گسترده ای در حوزه علوم و فنون دریایی، اقیانوسی و جوی خواهیم بود.
ل.س ۱۳۴۲/ ر.ب ۱۳۴۵