پیش نویس آیین نامه «قانون پیشگیری و مقابله با تقلب در تهیه آثار علمی» در وزارت علوم تدوین شد - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر محمد روشن روز سه شنبه در بخش گفت‌وگوی ویژه خبر ۲۰ شبکه چهار صدا و سیما افزود: پس از تصویب این قانون در مجلس شورای اسلامی، کمیته‌هایی در وزارت علوم با همکاری معاونان وزارتخانه، دانشگاه‌ها و موسسات ذیربط تشکیل شد و پیش نویس آیین نامه «قانون پیشگیری و مقابله با تقلب درتهیه آثار علمی» تدوین و در جلسه روز شنبه شورای معاونان وزارت علوم مطرح و آخرین اصلاحات نهایی انجام شد.
دکتر روشن با تاکید بر اینکه پیش‌نویس آیین‌نامه باید به تایید وزارتخانه‌های بهداشت و دادگستری نیز برسد، ابراز امیدواری کرد که به سرعت نظرات این دستگاه‌ها ارسال شود.
وی اظهار داشت: در فرآیند تدوین این آیین‌نامه نمایندگانی از وزارت بهداشت در جلسات حضور داشتند و فکر می‌کنیم مشکلی در این زمینه نداشته باشیم و بتوانیم به سرعت این پیش‌نویس را در هیات وزیران مطرح کنیم.
معاون حقوقی و امور مجلس وزیر علوم، تحقیقات و فناوری از آمادگی این وزارتخانه برای ارسال پیش‌نویس آیین نامه «قانون پیشگیری و مقابله با تقلب در تهیه آثار علمی» خبر داد و گفت: بر اساس این قانون، مجازات‌هایی از احضار حضوری و تذکر شفاهی تا اخراج برای اساتید خاطی در نظر گرفته شده است.
وی با بیان اینکه «قانون پیشگیری و مقابله با تقلب در تهیه آثار علمی» در مرداد ماه امسال به تصویب مجلس شورای اسلامی رسید، افزود: بر اساس این قانون برای کسانی که مرتکب تخلف در آثار علمی شوند، بر حسب مورد، مجازات‌هایی در نظر گرفته شده است.
معاون حقوقی و امور مجلس وزارت علوم ادامه داد: بسته به اینکه شخص متخلف حقیقی یا حقوقی باشد و یا در مواردی اقدام به تشکیل موسسه و یا پایگاه الکترونیکی برای تولید پایان‌نامه و یا مقالات کند و یا مشارکت در تبلیغات این موسسات شود، مجازات‌ها شدیدتر خواهد بود.
دکتر روشن افزود: البته برای دانشجویان، اساتید و یا کارمندانی که مرتکب چنین تخلفاتی شوند، هرگونه امتیاز مادی و معنوی که به موجب این مقاله‌ها دریافت شده باشد، از آنها سلب خواهد شد.
به گفته وی بر اساس «قانون پیشگیری و مقابله با تقلب در تهیه آثار علمی» که اخیراً مصوب شده و همچنین بر اساس قانون و مقررات انتظامی دانشگاه‌ها مصوب سال ۱۳۶۴ برای استادانی که مرتکب تخلفاتی در این حوزه شوند، مجازات‌ها از احضار و تذکر شفاهی تا اخراج از خدمات دولتی به صورت دائم در نظر گرفته شده و نیز دانشجویانی که مرتکب چنین تخلفاتی شوند، بر اساس آئین‌نامه انضباطی دانشجویان مصوب سال ۱۳۷۴، مجازات تنبیهی پیش بینی شده است.
دکتر روشن اضافه کرد: بر اساس آیین‌نامه انضباطی، دانشجویان خاطی اخراج آموزشی می‌شوند و حتی تا ۵ سال از شرکت در آزمون‌های ورودی به دانشگاه‌ها و مراکز آموزش عالی محروم خواهند شد.
وی تصریح کرد: بر اساس «قانون پیشگیری و مقابله با تقلب در تهیه آثار علمی» دانشجویان ملزم هستند پروپوزال‌های خود را در سامانه ایرانداک ثبت کنند، ضمن آنکه حتماً "همانند جویی" نیز در این خصوص انجام شود.
م.ع ۱۳۶۰/ ا. ب/۱۳۵۱