آغاز به کار اداره امور کنسولی دانشجویان غیر ایرانی استان در دانشگاه سمنان - وزارت علوم، تحقیقات و فناوری
به گزارش روابط عمومی وزارت علوم، همزمان با آغاز به کار این اداره چهار دانشجوی غیر ایرانی جدید به جمع دانشجویان غیر ایرانی دانشگاه سمنان پیوستند .
دکتر عباس هنر بخش رئوف رئیس دانشگاه سمنان در آئین آغاز به کار این اداره، از تحصیل حدود 120 دانشجوی خارجی درمقاطع کارشناس ، کارشناسی ارشد و دکتری این دانشگاه خبر داد و گفت : برنامه ریزی دانشگاه بر توسعه این بخش و جذب دانشجویان خارجی از کشورهای منطقه است و زیر ساختهای آن نیز در حال فراهم شدن است .
دکتر هنر بخش رئوف افزود: با آغاز به کار اداره امور کنسولی دانشجویان غیر ایرانی استان در دانشگاه سمنان کلیه امور کنسولی دانشجویان غیر ایرانی استان در این دفتر انجام و دانشجویان از مراجعه به پایتخت بی نیاز شدند .
دکتر علیزاده مدیر کل امور دانشجویان غیر ایرانی سازمان امور دانشجویان نیز در این آئین گفت : اداره امور کنسولی دانشجویان غیر ایرانی دانشگاه سمنان هشتمین اداره امور کنسولی است که در دانشگاه های کشور افتتاح شد.
مدیر کل امور دانشجویان غیر ایرانی سازمان امور دانشجویان با بیان اینکه دانشگاه سمنان یک پایلوت عمرانی است و در این زمینه می تواند بسیار موفق عمل کند، افزود : یکی از مهم ترین ویژگی های دانشگاه سمنان نزدیکی به پایتخت ، داشتن استادان مطرح در سطح کشور و بین الملل ، قرار گرفتن دانشگاه سمنان در زمره دانشگاه های برتر و داشتن مسیر ریلی و قطار اختصاصی به تهران و بالعکس است که همه اینها فاکتورهای اصلی و مورد نظر دانشجویان خارجی برای تحصیل در دانشگاه های ایران است .
دکتر علیزاده با اشاره به تحصیل بیش از 25 هزار دانشجوی غیر ایرانی در کلیه رشته ها از 100 کشور دنیا در دانشگاه های کشور افزود : در اسناد بالادستی بر بین المللی شدن دانشگاه ها تاکید شده و با برنامه ریزی های انجام شده این رقم تا پایان برنامه ششم توسعه باید به 75 هزار دانشجوی خارجی برسد .
مدیر کل امور دانشجویان غیر ایرانی سازمان امور دانشجویان با بیان اینکه در آغاز این راه هستیم وتلاش بر این است که فضای آموزش عالی ایران صورتی بین المللی به خود بگیرد و این امر نیاز به توجه ویژه دانشگاه ها و مدرسان و استادان آنها در بخش آموزش دارد .
دکتر علیزاده ، سامانه سپاری خدمات در فرآیندهای آموزشی ، فرهنگی ، رفاهی و کنسولی متقاضیان تحصیل در ایران ، تمرکز زدایی برای کمک به تسریع در جذب ، پذیرش و فارغ التحصیلی دانشجویان و توانمند سازی دانشگاه ها از لحاظ زیر ساخت های بین المللی و سخت افزاری و نرم افزاری مورد نیاز برای بین المللی شدن را از جمله شاخص های تنظیم شده و اهداف عنوان کرد.
وی با بیان اینکه دانشجویان خارجی سفیران فرهنگی هستند و باید به طور ویژه بر روی حوزه فرهنگی کار کرد اظهار داشت : دانشگاه سمنان با داران بودن بیش از 100 دانشجوی خارجی نسبت به دانشگاه های صاحب نام کشورمان وضعیت مطلوب تری دارد و از آنها جلوتر است .
مدیر کل امور دانشجویان غیر ایرانی سازمان امور دانشجویان کمک به شکوفایی اقتصاد آموزش عالی ایران و ارزآوری را از جمله مزایای جذب دانشجویان خارجی برشمرد و خاطر نشان کرد : اگر در این زمینه به صورت مناسبی سرمایه گذاری شود درآمد آن از نفت نیز بیشتر خواهد بود زیرا با توجه به امنیت کشورمان متقاضیان زیادی برای تحصیل در دانشگاه های کشورمان وجود دارد که باید به خوبی آن را هدایت کرد .
&nbsp;