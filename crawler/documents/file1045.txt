رونمایی گزارش تحولات و وضعیت جمعیت در جمهوری اسلامی ایران - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از موسسه مطالعات و مدیریت جامع و تخصصی جمعیت کشور، دکترحسام الدین آشنا، رئیس مرکز بررسی‌های استراتژیک ریاست جمهوری در این مراسم بیان داشت:< مهم‌ترین متغیری که در سیاستگذاری به‌عنوان مبنای محاسبات در نظر گرفته می‌شود جمعیت و دگرگونی‌های آن در گذشته، حال و آینده است.
وی افزود: عدم شناخت درست تحولات جمعیتی و نگرش تک بعدی به این تحولات موجب ارائه طرح‌ها و برنامه‌های جمعیتی به صورت ناقص و یا شتاب‌زده می‌شود که در صورت اجرا نه تنها مفید و موثر نخواهند بود بلکه گاه به فجایعی غیر قابل جبران منتهی می‌شود.
دکتر آشنا در ادامه گفت: در سال‌‌های گذشته تغییرات شدید در روندهای جمعیتی ایران و وجود دستگاه‌های متعدد و موازی تصمیم‌‌ساز، موجب تشتت آرا در سیاست‌گذاری‌های کلان جمعیتی شده است. ورود پژوهشگران و متخصصان دانشگاهی به موضوع سیاستگذاری جمعیتی را مغتنم شمرده و امیدواریم با بهره‌مندی از این آثار، شناخت دقیق‌تری از مسائل سیاستی در این حوزه حاصل و کیفیت سیاستگذاری‌های اجتماعی و فرهنگی در در کشور افزایش یابد.
در ادامه دکتر محمد جلال عباسی شوازی رئیس موسسه مطالعات جمعیتی در خصوص گزارش تحولات و وضعیت جمعیت و نتایج آن، با تاکید بر اینکه کشور ایران در سه دهه اخیر تحولات جمعیتی چشمگیری را تجربه کرده است، بیان داشت: کاهش رشد جمعیت و پیامدهای آن زمینه را برای بازنگری و تعدیل سیاست‌های جمعیتی در ایران فراهم کرده و ابلاغ سیاست‌های کلی جمعیت کشور توسط مقام معظم رهبری راهگشای مباحث و سیاست‌های جمعیتی بوده است.
رئیس موسسه مطالعات جمعیتی در ادامه اظهار داشت: توجه مسئولان و سیاست‌گذاران و افکار عمومی به مسائل جمعیتی، ضرورت تهیه گزارشی جامع از وضعیت جمعیت بیش از پیش مشخص نمود، و در پاسخ به این نیاز، با همکاری موسسه مطالعات جمعیتی، مرکز بررسیهای استراتژیک ریاست جمهوری و سایر نهادهای مرتبط، و با همفکری و مشارکت تیم تحقیقاتی متشکل از جمعیت شناسان، اقتصاددانان، محققین حوزه سلامت جمعیت و محیط زیست گزارش وضعیت و تحولات جمعیت تدوین شد.
وی افزود: گزارش فوق ابعاد مختلف جمعیت را از دید تخصصی و کارشناسی بررسی کرده و با استفاده از داده ها و اطلاعات موجود وضعیت جمعیت در هر حوزه را به تصویر کشیده است.
دکتر عباسی شوازی در جمع بندی مباحث خود به پیام‌های سیاستی از جمله «پویایی و چندوجهی بودن جمعیت»، و «رابطه متقابل تغییرات و سیاست‌های جمعیتی» اشاره کرد و موفقیت سیاست‌های جمعیتی را در گرو «درک عمیق پویایی‌ها و تحولات جمعیت»، «نگرش واقع‌بینانه در برنامه‌ریزی‌ها»، «همکاری بین‌بخشی»، «اختصاص بودجه کافی»، «اجرای بهنگام»، «ارزیابی دقیق» و «برنامه‌ریزی پایدار» معرفی کرد.
در پایان این مراسم از گزارش تحولات و وضعیت جمعیت در ایران رونمایی شد.
ر.ب ۴۵/ ع.ع ۵۷
&nbsp;