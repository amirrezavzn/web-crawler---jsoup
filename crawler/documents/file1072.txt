اعضای هیات علمی، فعالیت های خود را در مسیر حل مشکلات جامعه سوق دهند - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر باقری روز چهارشنبه در آیین تجلیل از پژوهشگران برتر دانشگاه شاهد از لزوم طراحی و تدوین برنامه های راهبردی پنج ساله در دانشگاهها و مراکز آموزش عالی کشور سخن گفت و تصریح کرد: اعضای هیات علمی فعالیت های علمی پژوهشی خود را در راستای اهداف دانشگاه انجام دهند؛ آنها می توانند ۵۰ درصد امتیاز ترفیع سالانه خود را از انجام کارهای مطالعاتی و تحقیقاتی در چارچوب برنامه راهبردی دانشگاه و ۵۰ درصد دیگر را نیز از دیگر محل فعالیت های علمی و پژوهشی خود کسب کنند.<
وی با بیان اینکه "باید دراستای حل مشکلات کشور و انجام تحقیقات کاربردی، آیین نامه های ارتقای اعضای علمی و تبدیل وضعیت آنان نیز به تدریج اصلاح شود"، خاطرنشان کرد: این اقدام با کسب نظرات همه دانشگاهیان کشور و مبتنی بر یک وفاق جمعی انجام خواهد شد.<
قائم مقام وزیر علوم با اشاره به ضرورت ارائه توانمندی های دانشگاهها برای حل مشکلات جامعه به مسئولان اجرایی و قانونگذاری کشور گفت: دانشگاهها و موسسات پژوهشی باید از طریق رسانه های جمعی و وب سایت خود، کارهای علمی، عملیاتی و پژوهش های کارگشا و مفید انجام شده برای کشور را به صورتی شایسته اطلاع رسانی کنند.<
دکتر باقری تاکید کرد: باید با حضور اعضای هیات علمی، دانشجویان و صاحبنظرانی از حوزه های اجرایی و صنعتی چندین هسته فناور در هر دانشگاهی تاسیس شود تا با تمرکز بر یک مشکل در طول دو سه سال آن مشکل حل شود؛ این اقدام باعث باورمندی بیشتر مسئولان و مدیران به توانمندی های دانشگاه خواهد شد.<
قائم مقام وزیر علوم با بیان اینکه"جامعه از دانشگاه انتظار دارد برای حل مشکلات کشور راه‌حل علمی ارائه دهد"، گفت: وزارت علوم در زلزله اخیر تصمیم گرفت ۵ روستای نمونه را با رعایت اصول مقابله به زلزله و مصرف بهینه انرژی در مناطق زلزله زده احداث کند که این اقدام در راستای ارائه توانمندی های مراکز علمی برای کشورو مسئولیت اجتماعی دانشگاهها صورت می گیرد.
وی تصریح کرد: اگر می خواهیم دانشجویان با کسب توانمندی های لازم بتوانند پس از فراغت از تحصیل وارد بازار کار شوند؛ باید ارتباط دانشگاهها با خارج از دانشگاه، صنعت و کشاورزی بیشتر شود و در همین راستا ایجاد دوره های کارآموزی و بازنگری دروس با هدف مهارت آموزی، از مهمترین اقداماتی است که باید در دستورکار قرار گیرد.
قائم مقام وزیر علوم گفت: در پذیرش دانشجویان تحصیلات تکمیلی و در تدوین و دفاع از پایان نامه های دانشجویی باید رعایت شاخص های کیفی اولویت اول مدیران دانشگاهها باشد.<
پس از سخنان دکتر باقری، پژوهشگران برتر دانشگاه شاهد تجلیل و از کتاب مجموعه مقالات دومین همایش تمدن نوین اسلامی رونمایی شد.<