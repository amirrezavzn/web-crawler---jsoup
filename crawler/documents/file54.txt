برگزاری نشست مدیران فرهنگی و اجتماعی دانشگاه‌های منطقه ۹ وزارت علوم در دانشگاه کوثر - وزارت علوم، تحقیقات و فناوری
به گزارش اداره کل روابط عمومی وزارت علوم، در این نشست دکتر رحیم‌زاده با اشاره به دیدگاه مناسب ریاست دانشگاه کوثر به مقوله فرهنگ، افزود: خوشبختانه نگاه مجموعه مدیریت دانشگاه کوثر به حوزه فرهنگ بسیار مناسب است و ما نیاز داریم که در سطح مدیریت کلان دانشگاه‌ها نگاه ویژه به موضوع فرهنگ داشته باشیم.
درادامه مراسم دکتر "محمدعلی رباط‌جزی" رئیس دانشگاه ضمن عرض خیر مقدم به مدیران فرهنگی و اجتماعی دانشگاه‌ها و مؤسسات آموزش عالی منطقه ۹، انتخاب شایسته دکتر "منصور غلامی" به عنوان وزیر علوم، تحقیقات و فناوری را تبریک گفت.
رئیس دانشگاه کوثر در ابتدای سخنانش با اشاره به نوپا بودن آموزش عالی در استان خراسان شمالی، گفت: توسعه و گسترش کیفی و کمی در نظام آموزش عالی کشور موضوع مهم و باارزشی است و درهمین راستا دانشگاه کوثر در سال ۱۳۹۱ با نگاه به اسناد بالادستی و نگاه ویژه مسئولین به پتانسیل‌های بانوان در زمینه‌های علمی و فرهنگی در این استان تأسیس شد و در این مدت کوتاه رشد قابل قبولی داشته است، به طوری که در حال حاضر دارای بیش از ۲۰۰۰ دانشجو و ۶۰ عضو هیأت علمی است که در ۱۹ رشته تحصیلی در دو مقطع کارشناسی ارشد و کارشناسی مشغول به فعالیت هستند.
وی افزود: دانشگاه کوثر در همه زمینه‌ها پیشرفت‌های خوبی داشته است که از جمله آن می‌توان به حوزه پژوهش اشاره نمود. اعضای هیأت علمی جوان و فعال این دانشگاه در همایش‌های متعدد بین‌المللی و ملی افتخارات مهمی کسب کرده‌اند به طوری که سرانه تعداد مقالات به اعضای هیئت علمی این دانشگاه ۲.۶۶ به ۱ است. همچنین دانشجویان این دانشگاه در زمینه‌های علمی، فرهنگی، هنری و ورزشی موفقیت‌های گوناگونی داشته‌اند.
عضو هیئت امنای دانشگاه‌ها و مؤسسات آموزش عالی استان خراسان شمالی در بخش دیگری از سخنانش اظهار داشت: در زبان‌ها و جوامع مختلف تعاریف متعددی برای واژه "فرهنگ" وجود دارد. در زبان شناسی فارسی این واژه از دو ریشه "فر" به معنای پیشرو، فراخ و زیاد و "هنگ" به معنای پیش بردن تشکیل شده است که نشانگر آن است که فرهنگ یعنی پیشرفت و آماده سازی بستر فکری پیشرفت. در ۱۶۴ تعریفی که برای فرهنگ ارائه شده است، سه برداشت بسیار مهم وجود دارد؛ اول برترین فضیلت‌ها در هر زیبایی، دوم الگوی یکپارچه و انسجام در گنجایش تفکر و رفتار و سوم آداب، رسوم و رفتارهای انسانی است. فرهنگ یکی از پیچیده‌ترین مقوله‌های علوم رفتاری و انسانی است و هنوز هیچ زبانی نتوانسته است تعریفی یکسان از آن داشته باشد و این نشان دهنده پویایی فرهنگ است.
دکتر رباط‌جزی ادامه داد: بر این اساس مدیران و مسئولین فرهنگی وظیفه مهم و سنگینی را بر عهده دارند چرا که با وجود نگاه‌های مختلف اعتقادی، مذهبی، دینی، سیاسی و اقتصادی باید بتوانند آداب، رسوم، هنر، معرفت، علم و دانش را در جامعه هدف زنده نگه دارند. در دانشگاه‌ها نیز نباید فرهنگ محدود به دانشجویان باشد بلکه جامعه هدف باید شامل اعضای هیأت علمی، کارکنان و دانشجویان باشد.
رئیس دانشگاه کوثر در بخش دیگری از سخنانش نهادینه کردن اعتقادات و سیره بزرگان دین و مذهب، ایجاد حس مطالبه گری، حق طلبی و حق جویی، آموزش خودشناسی و خودباوری، پرهیز از خودباختگی و زنده نگه داشتن نشاط و امید را در بین دانشجویان از مهم‌ترین وظایف مدیران فرهنگی در دانشگاه‌ها عنوان کرد.
منطقه ۹ وزارت علوم شامل دانشگاه‌ها و مؤسسات آموزش عالی استان‌های خراسان شمالی، خراسان رضوی، خراسان جنوبی و سمنان است.
س.س ۱۳۵۱/ ر.ب ۱۳۴۵
&nbsp;