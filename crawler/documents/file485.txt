انعقاد تفاهم‌نامه میان شهرک علمی و تحقیقاتی اصفهان و پارک علم و فناوری استانبول - وزارت علوم، تحقیقات و فناوری
به گزارش اداره کل روابط عمومی وزارت علوم، این تفاهم‌نامه که به امضای دکتر مهدی کشمیری، رئیس شهرک علمی و تحقیقاتی اصفهان و محمد بلال مجید، رئیس پارک علم و فناوری استانبول رسید، به موضوعاتی از قبیل استحکام روابط و همکاری‌های دوجانبه، دسترسی به بازارهای جدید، همکاری‌های علمی و تجاری در مورد تکنولوژی‌های جدید و نو و بهبود فضای کسب و کار در زمینه‌های مورد علاقه دو طرف می‌پردازد.
همچنین همکاری‌های دو جانبه در مورد ایجاد و توسعه فضاهای کارآفرینی و نوآوری با مشارکت شرکت‌های دانش‌بنیان دو طرف و دعوت از متخصصان، دانشمندان، مهندسان و کارشناسان دو مرکز جهت برگزاری سمینارهای علمی، کارگاه‌های بین‌المللی و نشست‌های تخصصی، به اشتراک گذاشتن اطلاعات و دانش در چهارچوب طرح‌های موثر و کاربردی با توجه به اهداف توسعه و همکاری‌های علمی و بین‌المللی دو سازمان و همچنین برنامه‌های موثر جهت توسعه مراکز رشد، از جمله دیگر اهداف این تفاهم‌نامه است.
شهرک علمی و تحقیقاتی اصفهان با هدف توسعه مبتنی بر دانایی از طریق ایجاد مراکز رشد و پارک‌های علم و فناوری در اصفهان، قطب اقتصادی و صنعتی ایران شکل گرفته است.
این شهرک به عنوان اولین سازمان موسس مراکز رشد و پارک‌های علم و فناوری در کشور، تلاش می‌کند تا با ایجاد بستری مناسب برای توسعه فعالیت شرکت‌های دانش‌بنیان، زمینه لازم را برای تجاری‌سازی دستاوردهای آنها و جذب سرمایه گذاری‌های داخلی و خارجی فراهم آورد.
در حال حاضر بیش از ۴۸۰ واحد فناور در شهرک علمی و تحقیقاتی اصفهان مستقر هستند.
ل.م. ۵۴/ ر.ب ۱۳۴۵