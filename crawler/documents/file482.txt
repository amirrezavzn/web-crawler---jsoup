خوابگاه های دانشجویی به سطح یک و دو ارتقا می یابند - وزارت علوم، تحقیقات و فناوری
به گزارش روابط عمومی وزارت علوم ، به نقل از روابط عمومی دانشگاه جیرفت، دکتر صدیقی در نشست با رئیس و مسئولان دانشگاه جیرفت با بیان اینکه، در دوره اول دولت تدبیر و امید شناخت خوابگاه های فرسوده در دستور کار قرار گرفت ، اظهار داشت: تابستان سال جاری با حمایت دولت دوازدهم از طریق صندوق رفاه دانشجویان و با روحیه جهادی تحولی بزرگ در بازسازی خوابگاه های دانشجویی انجام شد و تمامی خوابگاه های سطح پنج کشور به سطح چهار ارتقا پیدا کردند.
وی افزود: دولت دوازدهم تمام تلاش خود را انجام می دهد تا تمامی خوابگاه های دانشجویی به سطح بالا ارتقا پیدا کنند.
رئیس سازمان امور دانشجویان در ادامه گفت: در حال حاضریکهزار و 20 خوابگاه دانشجویی در کشور فعال هستند و علاوه بر این ، تعداد 320 خوابگاه دیگر زیر نظر دانشگاه ها مدیریت می شوند.
دکتر صدیقی با بیان اینکه 260 هزار نفر ظرفیت خوابگاه دانشجویی مجردی در کل کشور داریم، افزود: در برنامه ششم توسعه ظرفیت خوابگاه ها باید به 700 هزار نفر برسد که به طور جدی پی گیر انجام این مسئله هستیم.
وی اظهار کرد: 200 خوابگاه در سطح کشور با مشارکت بخش خصوصی در حال ساخت می باشد که تکمیل این طرح ها کمک خوبی به ارتقای ارائه خدمات دانشجویی در این زمینه می کند.
دکترصدیقی گفت: یک هزار و 280 میلیارد ریال در 6 ماه ابتدایی سال جاری تسهیلات به دانشجویان پرداخت شد که این میزان در نیمه دوم امسال افزایش پیدا می کند.
وی افزود: از این مبلغ 830 میلیارد ریال وام به دانشجویان دکترا و 450 میلیارد ریال به سایر دانشجویان اختصاص پیدا کرده است.
وی تصریح کرد: 21 نوع وام توسط صندوق رفاه دانشجویان پرداخت می شود و در سال جاری میزان وام ها 20 تا 25 درصد افزایش یافته است.
وی در ادامه به مشکلات دانشگاه جیرفت اشاره کرد و گفت: ایجاد فضای ورزشی و خوابگاه های این دانشگاه به صورت ویژه رسیدگی خواهد شد که هر چه سریع تر این مشکلات برطرف شوند.
درحال حاضردر دانشگاه جیرفت بیش از چهار هزار و 600 نفر دانشجو در 41 رشته وگرایش در مقاطع تحصیلی کارشناسی و کارشناسی ارشد و در پنج دانشکده ادبیات و علوم انسانی، علوم پایه، فنی مهندسی، کشاورزی و منابع طبیعی تحصیل می کنند.
&nbsp;
&nbsp;