آیین کلنگ‌زنی  "استخر شنا" و "مرکز تحقیقات حیوانات آزمایشگاهی" - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از دانشگاه مازندران، دکتر سیدخلاق میرنیا رییس دانشگاه مازندران در این مراسم گفت: از دوره قبلی مدیریتم در دانشگاه، به فکر احداث استخر بودم ولی این مهم به دلیل برخی مشکلات به وجود آمده، انجام نشد. اکنون پس از ۱۲ سال، که دانشگاه بدون استخر مانده بود و هزینه احداث آن نیز نسبت به گذشته افزایش یافته است، مجدداً درصدد احداث استخر برآمدیم که با دریافت وام هزینه آن پرداخت خواهد شد.
رییس دانشگاه مازندران با اشاره به این نکته که با این کار تقریباً تمام بخش های دانشکده تربیت بدنی کامل می شود، اظهار داشت: باقی نواقص جزیی نیز برطرف خواهد شد و دانشکده تربیت بدنی تنها دانشکده ای است که تقریباً زنجیره های آن تکمیل شده و دیگر بهانه ای برای عدم انجام کارها و همچنین درآمدزایی نخواهند داشت. هم سالن تندرستی و هم استخر به نوعی درآمدزایی برای این دانشکده محسوب می شود.
دکتر میرنیا همچنین در مراسم کلنگ زنی مرکز تحقیقات حیوانات آزمایشگاهی با ابراز رضایت از تلاش همه دست اندرکاران این پروژه، گفت: خوشبختانه ما یک گام از کلنگ زنی جلوتر هستیم و کار اصلی در حال انجام شدن است. امیدوارم که این پروژه هم با نهایت سرعت و دقت به زودی به اتمام برسد تا دانشجویان کارشناسی ارشد و دکتری که مشغول تحصیل هستند با اطمینان خاطر بیشتری در این کار شرکت کنند و برای من اتمام این پروژه بسیار خوشایند خواهد بود.
همچنین از بهره‌برداری از پروژه آزمایشگاه مرکزی در آینده‌ای نزدیک خبر داد و یادآور شد: دانشگاه باید از همین محل ها، درآمد و اعتبار خود را کسب کند.
ل.م ۵۴/ ر.ب ۱۳۴۵