موزه زمین شناسی دانشگاه محقق اردبیلی افتتاح شد - وزارت علوم، تحقیقات و فناوری
به گزارش روابط عمومی وزارت علوم، دکتر گودرز صادقی رئیس دانشگاه محقق اردبیلی در مراسم افتتاحیه این موزه تصریح کرد: دانشگاه محقق اردبیلی در حال حاضر بدهی، حقوق عقب افتاده و پروژه خوابیده ندارد.
وی با بیان اینکه در دانشگاه از ابتکارات و خلاقیت های علمی و پژوهشی استقبال می کنیم، افزود: راه اندازی موزه های علمی و انجام کارهای پژوهشی سبب می شود که دانشگاه و جامعه ارتباط تنگاتنگی داشته باشد.
صادقی با اشاره کارهای موفق آمیز دانشگاه محقق اردبیلی و ابتکارات برخی از کارکنان ادامه داد: با افتتاح ساختمان کتابخانه مرکزی فضای بیشتری در اختیار موزه های دانشگاه قرار خواهیم داد.
دکتر صدیف احدپور رئیس دانشکده علوم دانشگاه محقق اردبیلی گفت: موزه زمین شناسی با حمایت رئیس دانشگاه برای اولین بار در این دانشگاه راه اندازی می شود.
وی با اشاره به اینکه برای این موزه تا به حال حدود 80 میلیون تومان هزینه شده است، ادامه داد: به دنبال راه اندازی کارگاه گوهرشناسی در دانشکده علوم هستیم.
دکتر قهرمان سهرابی عضو هیئت علمی دانشگاه محقق اردبیلی گفت: نمونه های به نمایش گذاشته شده در این موزه طی 20 سال از سراسر کشور جمع آوری شده است.
وی با اشاره به اینکه حدود 500 نمونه در این موزه وجود دارد، اضافه کرد: بیش از 98 درصد این نمونه ها از داخل کشور تامین شده است.
سهرابی با اشاره به اینکه این نمونه ها را به دانشگاه محقق اردبیلی و استان اردبیل اهدا کردم، افزود: این موزه جنبه عمومی و علمی داشته و نمونه های کمیاب در این موزه به نمایش گذاشته شده است.
&nbsp;