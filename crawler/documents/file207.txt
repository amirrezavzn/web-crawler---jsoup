مدیرکل دفتر برنامه ریزی آموزش عالی منصوب شد - وزارت علوم، تحقیقات و فناوری
به گزارش اداره کل روابط عمومی وزارت علوم، در حکم دکتر شریعتی نیاسرخطاب به دکتر آهنچیان آمده است:
با عنایت به مراتب تعهد، دانش و تجربیات ارزشمند آن همکار محترم، جنابعالی را به موجب این حکم به سمت مدیرکل دفتر برنامه ریزی آموزش عالی منصوب می نمایم.
انتظار می رود در ادامه خدمات گذشته ترتیبی اتخاذ نمایید تا با رویکردی تحولی و با بهره گیری از مشارکت و خرد جمعی فرهیختگان جامعه علمی کشور خاصه صدها اساتید برجسته و شخصیت های دانشمندی که در قالب ده ها کارگروه تخصصی دستگاه آموزش عالی را یاری می دهند گام های موثری در ارتقا کیفی امر آموزش برداشته شود.
از خداوند منان و کریم توفیقات جنابعالی را در اعتلای روز افزون آموزش عالی مسالت می نمایم.
دکتر محمدرضا آهنجیان متولد ۱۳۴۳ در شهر مشهد و دانش آموخته دانشگاه اصفهان (کارشناسی مدیریت و برنامه ریزی آموزشی)؛ دانشگاه تهران (کارشناسی ارشد مدیریت آموزشی)؛ دانشگاه خوارزمی و دانشگاه شفیلد انگلستان (فرصت تحقیقاتی ۹ ماهه، دکتری علوم تربیتی) است.<
دکتر آهنچیان استاد تمام پایه ۲۸ دانشگاه فردوسی مشهد است که یک دوره فرصت مطالعاتی ۱۲ ماهه را در دانشگاه نیوساوت ولز سیدنی، استرالیا با محوریت توسعه حرفه ای و آموزش های الکترونیک و یک دوره فرصت مطالعاتی ۷ ماهه را در دانشگاه تورنتو، کانادا با محوریت آموزش های سازمانی پشت سر گذاشته است.<
دکتر آهنچیان تاکنون راهنمایی و مشاوره بیش از ۹۰ رساله دکتری تخصصی و پایان نامه کارشناسی ارشد را بر عهده داشته است و بیش از ۷۰ مقاله علمی- پ‌ژوهشی در مجلات معتبر داخلی و بین المللی و ۱۵ کتاب تخصصی در حوزه مدیریت آموزشی منتشر کرده است.
وی همچنین افزون بر ۸۰ مقاله در کنفرانس ها و همایش های ملی و بین المللی ارایه داده و دو طرح پژوهشی ملی و ۱۱ طرح تحقیق دانشگاهی را به انجام رسانده است.<
وی دو دوره عضو هیئت مدیره انجمن آموزش عالی ایران و عضو هیئت تحریریه ۶ مجله علمی-پژوهشی است. دکتر آهنچیان فعالیت به عنوان مدیر گروه آموزشی، معاون پژوهش و فناوری و معاون آموزشی و تحصیلات تکمیلی دانشکده، مدیریت دفتر نظارت و ارزیابی دانشگاه و دو دوره مدیریت برنامه ریزی و توسعه آموزش در دانشگاه فردوسی مشهد را در کارنامه مدیریتی خود دارد.<
دکتر آهنچیان در حوزه های مدیریت و برنامه ریزی آموزشی و مدیریت آموزش عالی در کشور فردی شناخته شده و صاحب نظر به شمار می رود.
س.س ۱۳۵۱/ ر.ب ۱۳۴۵