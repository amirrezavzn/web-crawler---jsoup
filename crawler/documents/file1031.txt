طرح فناورانه راکتور شیمیایی گرما رونمایی شد - وزارت علوم، تحقیقات و فناوری
<p>به گزارش اداره کل روابط عمومی وزارت علوم به نقل از سازمان پژوهش‌های علمی و صنعتی ایران، دکتر علی الیاسی، عضو هیئت علمی پژوهشکده فناوری‌های شیمیایی سازمان پژوهش‌های علمی و صنعتی ایران در این خصوص گفت: امروزه برای حفاظت از منابع فسیلی و محیط‌زیست، استفاده از انرژی پاک و نامحدود خورشیدی در دستور کار بسیاری از کشورها از جمله ایران قرار گرفته است.<br> وی افزود: از آنجا که صنایع شیمیایی یکی از پرمصرف‌ترین صنایع در استفاده از انرژی هستند، به‌کارگیری انرژی خورشیدی در تأمین بخشی از انرژی مورد نیاز این صنایع می‌تواند گام مهمی در بهره‌گیری از انرژی خورشیدی باشد.<br> دکتر الیاسی درخصوص «طراحی و ساخت راکتور شیمیایی گرما- خورشیدی» بیان داشت: در طرح حاضر یک راکتور شیمیایی-گرما خورشیدی از نوع لوله‌ای مداوم، برای انجام واکنش‌های ناهمگن فاز گاز بر روی کاتالیست جامد طراحی و ساخته شده است.<br> وی افزود: دستگاه طراحی شده شامل دو بخش اصلی یکی راکتور شیمیایی و دیگری کلکتور خورشیدی است. کلکتور آئینه‌ای سهموی از جنس استنلس استیل ۳۰۴ آیینه‌ای، به قطر دهانه ۱۵۰ سانتیمتر و طول ۱۲۰ سانتیمتر و سطح ۹/۱ متر مربع است که فاصله خط کانونی آن تا راس آیینه ۵۰ سانتیمتر است. راکتور مورد استفاده دارای قطر ۷۵/۰ اینچ و طول ۱۲۰ سانتیمتر است که در داخل یک لوله شیشه‌ای پیرکس با قطر ۱ اینچ و طول ۱۲۰ سانتیمتر قرار داده شده و بر روی خط کانونی کلکتور نصب شده است و توان عملیاتی این سیستم حدود ۵۰۰ وات است.<br> دکتر الیاسی درخصوص کاربرد این دستگاه در صنعت گفت: از این دستگاه علاوه بر انجام واکنش‌های شیمیایی گرماگیر در دمای متوسط می‌توان برای تولید روغن داغ و بخار فوق داغ برای نیازهای نیروگاهی و غیره استفاده کرد.<br> ل.م ۵۴/ ع. ع ۵۷