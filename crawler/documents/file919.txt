پیام رئیس دانشگاه کاشان به مناسبت آغاز سال تحصیلی جدید - وزارت علوم، تحقیقات و فناوری
به گزارش روابط عمومی وزارت علوم، در متن این پیام آمده است:
سرآغاز فصل نوین رویش ساقه‌های دانش و معرفت، مهری دیگر، را به همه شما بویژه نو دانشجویان دانشگاه کاشان گرامی باد می‌گویم.
مهر امسال با آغاز سال قمری، محرم حسینی همزمانی پیدا کرده است و کوثر فیاض درس‌ها و عبرت‌های عاشورا که درس دینداری، معرفت، حریت، جانفشانی و خدایی شدن است را در این ایام سرشار از جوشش و پویش برابر ما نهاده است و بیشتر از همیشه، توأمان بودن دو بال علم و معرفت را برای رسیدن به کمال یادآور می شود.
دانشجوی عزیز، دانشگاه کاشان بستری است تا در آن انبان آموخته ها و اندوخته هایت را لبریزسازی و خود را برای ورود به جامعه و خدمتگذاری و ثمربخشی برای مردم آماده کنی. فردا از آن توست پس مصمم و هدفمند گام بردار و با برنامه ریزی و توکل از لحظه لحظه دوران دانشجویی که از ناب ترین و مغتنم ترین فرصت های عمر است بهره ببر.
این دانشگاه در طول سال‌های گذشته همواره در ردیف 10 دانشگاه برتر کشور بوده و در رتبه‌بندی مختلف نیز در مقیاس جهانی و ملی رتبه‌هایی ممتاز را کسب کرده است پس بستر پویایی در اینجا آماده است.
ان‌شاءالله با عزمی راسخ و همتی بلند، با پشتکار و انگیزه در این دوران در تحصیل و تهذیب و تمرین مشارکت‌های اجتماعی قرین توفیق و سعادتمندی باشید.
بهروزی و نیک فرجامی بهره همه شما باد.
<p>&nbsp;
<p>&nbsp;