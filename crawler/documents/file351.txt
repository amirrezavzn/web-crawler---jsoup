ضرورت استفاده از ظرفیت‌های دولت الکترونیک در راستای تسریع امور مرتبط با دانشجویان - وزارت علوم، تحقیقات و فناوری
<p>به گزارش اداره کل روابط عمومی وزارت علوم، دکتر غلامی در این بازدید با اشاره به پیاده‌سازی سامانه جامع امور دانشجویان (سجاد) گفت: حذف فرآیندهای دست و پاگیر و ایجاد شفافیت در انجام فعالیت‏ها و جلوگیری از تخلفات احتمالی، افزایش دقت عمل و کاهش خطاهای انسانی، تسریع در امر خدمت‌رسانی به صورت موثر و کارا و کاهش تردد ارباب رجوع، از فرصت‏های مورد انتظار در پیاده‏سازی و استقرار این سامانه به شمار می رود.<br> وزیر علوم همچنین از تلاش های صورت گرفته در سازمان امور دانشجویان در جهت پاسخگویی مطلوب به درخواست ها و مشکلات دانشجویان قدردانی کرد.<br> دکتر مجتبی صدیقی، رئیس سازمان امور دانشجویان نیز در این دیدار با ارائه گزارشی از طراحی و پیاده‌سازی سامانه جامع امور دانشجویان (سجاد) اظهار داشت: این سامانه در جهت تحقق توسعه دولت الکترونیک طراحی شده و تلاش می‌کنیم سطح رضایت‌مندی از سازمان امور دانشجویان را با پیاده‌سازی این سامانه افزایش دهیم.<br> وی، ایجاد بانک‏های اطلاعاتی حوزه دانشجویی، امکان گزارش‏گیری آماری جامع و دقیق و امکان برنامه‏ریزی، تصمیم‏گیری و سیاست‏گذاری مناسب و ارائه خدمات الکترونیکی جدید با توجه به زیرساخت های ایجاد شده را از فرصت‏های ایجاد شده توسط سامانه سجاد برای سازمان امور دانشجویان برشمرد.<br> رئیس سازمان امور دانشجویان، درخصوص مزایای سامانه جامع امور دانشجویان (سجاد) از نظر ارائه خدمات به ارباب رجوع گفت: پوشش بیش از ۷۰ درصد درخواست‌های ارباب رجوع در سرویس‌های پیاده‌سازی شده، کاهش چشم‏گیر تعداد مراجعات حضوری، افزایش سرعت و دقت در ارائه خدمات، ایجاد شفافیت در ارائه خدمات، امکان اعمال نظارت موثر و پیشگیری از تخلفات احتمالی، از مزایای این سامانه در راستای تکریم ارباب رجوع است.<br> وی افزود: ایجاد بانک اطلاعاتی مجتمع شده در حوزه دانشجویی و پژوهش‌محور کردن سیاست‌گذاری‌های آینده سازمان امور دانشجویان، وزارت علوم، و دستگاه‌ها و سازمان‌های دیگر، کمک به ایجاد وحدت رویه بین دانشگاه‌ها و نظارت بر عملکرد دانشگاه‌ها، تسهیل در اصلاح مستمر فرآیندها، امکان دریافت گزارش‌های دوره‌ای و موردی دقیق به صورت آنلاین و امکان نظارت و ارزیابی بر عملکرد ادارت، مدیران و کارکنان از مزایای سامانه جامع امور دانشجویان (سجاد) در راستای کمک به بهبود تصمیمات مدیریتی و برنامه‌ریزی محسوب می‌شود.<br> وزیر علوم همچنین در بازدید از بخش‌های مختلف سازمان امور دانشجویان از جمله معاونت امور دانشجویان داخل، معاونت بورس و امور دانشجویان خارج، معاونت پشتیبانی و مدیریت منابع، اداره کل بورس و اعزام دانشجویان، اداره کل امور دانش‌آموختگان، اداره کل امور دانشجویان غیرایرانی، اداره کل امور دانشجویان داخل، اداره کل امور دانشجویان شاهد و ایثارگر، اداره کل تربیت بدنی و دفتر مشاوره و سلامت، با مدیران و کارمندان این بخش‌ها دیدار و گفت وگو کرد.<br> همچنین در حاشیه این بازدید، تعدادی از دانشجویان که برای پیگیری امور تحصیلی خود به سازمان امور دانشجویان مراجعه کرده بودند، مطالبات و دغدغه‌های خود را با وزیر علوم، تحقیقات و فناوری در میان گذاشتند و دکتر غلامی پس از شنیدن صحبت های آنها دستور رسیدگی سریع در جهت حل مشکلات دانشجویان را در چارچوب قوانین و مقررات صادر کرد.<br> ل.م ۵۴/ ع.ع ۱۳۵۷