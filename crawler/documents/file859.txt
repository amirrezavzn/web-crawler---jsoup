دکتر میرزایی: مشارکت دانشجویان در مراسم ۱۶ آذر ضرورتی اساسی است - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر حسین میرزایی در خصوص چگونگی برگزاری مراسم روز دانشجو در دانشگاه ها اظهار داشت: یکی از مهم ترین رویدادهایی که در سال تحصیلی در پیش رو داریم، مراسم روز ۱۶ آذر می باشد و عمده فعالیت های این ایام، فعالیت های تشکل های دانشجویی است و در همین خصوص بخشنامه ای به روسای محترم دانشگاه ها ارسال شده و در خصوص ضرورت حمایت از برنامه های تشکل های دانشجویی در چارچوب قانون و تشکیل هیئت های سه نفره نظارت تاکیدات لازم صورت گرفته است.<
سرپرست معاونت فرهنگی و اجتماعی وزارت علوم افزود: حجم برنامه هایی که از دانشگاه ها رصد کرده ایم بسیار مناسب و متنوع بوده و کلیه سلیقه ها در برنامه ریزی ها برای اجرا در روز دانشجولحاظ شده و تاکید ما بر این است که تنها مرجعی که قادر به دادن مجوزها و برگزاری مراسم تشکل های دانشجویی می باشد هیئت های سه نفره در دانشگاه ها است که این هیئت سه نفره شامل رئیس دانشگاه، رئیس نهاد نمایندگی مقام معظم رهبری در دانشگاه ها و نماینده وزیر علوم در دانشگاه است و فعالیت کانون ها، انجمن های علمی و نشریات کما فی السابق به شوراهای تخصصی خود مربوط است.
وی در ادامه با بیان اینکه دانشجویان با مشارکت و حضورشان در برنامه ها در حقیقت دغدغه های شان را در حوزه آموزش عالی مطرح می کنند و وظیفه ما حمایت قانونی از این برنامه ها است، گفت: تاکید ما بر حمایت از برنامه همه تشکل های دانشجویی با همه گرایش های فکری است و البته رعایت چارچوب و موازین قانونی برگزاری مراسم نیز برعهده تشکلی است که موفق به دریافت مجوز شده است.<
وی حضور مسئولان قوای سه گانه را از جمله مطالبات همیشگی فعالان دانشجویی بر شمرد و اعلام کرد: دانشگاه های ما محل پرسشگری و حمایت و کمک به مسئولان مربوطه می باشد و برای ارتقای کشور راهی جز بهره گیری از دانشگاه نداریم و دانشگاه نیز برای ارتقای خود نیازمند تعامل بیشتر با قوای سه گانه است.<
دکتر میرزایی با بیان اینکه در اجرای این مراسم در دانشگاه ها، نگاه محدود کننده نداریم، گفت: آن چیزی که سر لوحه کار است چارچوب های قانونی و مصوبه هیئت نظارت سه نفره می باشد و هماهنگی های لازم میان حوزه معاونت فرهنگی و اجتماعی و مجموعه حراست وزارت علوم صورت گرفته و حراست نیز بخشنامه حمایتی خود را از فعالیت های دانشجویی صادر کرده است.<
وی در ادامه افزود: امیدواریم همواره مانند این ایام دانشگاه هایی پویا و با نشاط داشته باشیم وانشااله ۱۶ آذر پر نشاط و به دور از اعمال سلیقه های شخصی و قانون مند در دانشگاه های سراسرکشور پیش رو خواهیم داشت که در این امر سرعت عمل و دقت نظر هیئت های سه نفره نقش مهمی را ایفا می کند.<
سرپرست معاونت فرهنگی و اجتماعی وزارت علوم در پایان گفت: در حوزه معاونت دانشجویی نیز تاکید شده است تا مثل همیشه حمایت و توجه خاص خود را مبذول کنند و از روسای دانشگاه ها و معاونان فرهنگی و هیئت های سه نفره نیز بابت تسریع و تصویب و دقت صورت گرفته با توجه به حجم بالای برنامه های تشکل های دانشجویی قدردانی می کنیم و از دانشجویان عزیز که گفتگو، عقلانیت و مشارکت و قانون گرایی را همواره سر لوحه کار خود قرار داده اند سپاسگزاریم و نشاط دانشگاه را ضامن حیات دانشگاه و جامعه می دانیم.
ر. ب ۱۳۴۵ / ‏ع. ع ۱۳۵۷