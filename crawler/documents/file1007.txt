تجاری‌سازی فناوری و ترویج فرهنگ اقتصاد دانش‌بنیان از اولویت‌های این دوره از نمایشگاه است - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از پارک علم و فناوری گیلان، دکتر متقی طلب در آستانه برپایی هجدهمین نمایشگاه دستاوردهای پژوهش، فناوری و فن بازار، درخصوص چگونگی برپایی این نمایشگاه اظهار داشت: نمایشگاه امسال از تاریخ ۲۲ الی ۲۶ آذرماه ۱۳۹۶، در محل دائمی نمایشگاه‌های بین المللی تهران و با حضور ۱۹۳ دانشگاه، پژوهشگاه، پارک‌های علم و فناوری و مراکز رشد، و همچنین تعداد قابل توجهی از مراکز صنعتی و دستگاه‌های اجرایی، برپا می‌شود.
وی درباره عملکرد فن بازار و وضعیت قراردادهای منعقد شده سال گذشته، عنوان کرد: از مجموع کل قراردادهای مبادله شده در سال گذشته، ۸۷ درصد از آن اجرا شده و یا در حال اجرا است.
دبیر اجرایی هجدهمین نمایشگاه دستاوردهای پژوهش، فناوری و فن بازار، اظهار امیدواری کرد شاهد افزایش انعقاد قراردادهای فروش محصولات دانش بنیان در نمایشگاه امسال باشیم.
وی با اشاره به طرح‌های ثبت شده در سامانه ایران تک‌هاب گفت: امسال از موسسات دولتی و خصوص ۳۴۴۱ طرح در سامانه ایران تک‌هاب ثبت شده که از این تعداد، ۵۰ درصد متعلق به دانشگاه‌ها، ۱۶ درصد مربوط به پارک‌های علم و فناوری کشور، ۱۱ درصد متعلق به مراکز رشد و پژوهشگاه‌ها ۹درصد است و سایر موسسات غیر دولتی و خصوصی نیز ۱۴ درصد از مجموع طرح‌های ثبت شده را به خود اختصاص داده‌اند.
دکتر متقی طلب با اشاره به حضور کشورهای دیگر در این دوره از نمایشگاه گفت: در نمایشگاه سال جاری شرکت‌ها و موسسات دانشگاهی و سرمایه‌گذار از کشورهایی چون پاکستان، آذربایجان، قزاقستان و قرقیزستان نیز حضور دارند.
وی افزود: در راستای اطلاع‌رسانی بین‌المللی، اقداماتی همچون معرفی هجدهمین نمایشگاه دستاوردهای پژوهش، فناوری و فن بازار در سایت رسمی اتحادیه بین‌المللی پارک‌های علم و فناوی ( IASP< ) و شبکه پارک‌های علم و فناوری کشورهای اسلامی ( INSTP< ) و همچنین در کنفرانس بین‌المللی IASP< در ترکیه انجام شده است.
وی افزود: همچنین از سفرا و نمایندگان کشورهای خارجی و موسسات بین‌المللی مستقر در تهران جهت بازدید نمایشگاه دعوت به عمل آمده تا ضمن انجام مذاکرات، زمینه‌های توسعه روابط علمی و فناوری بین دانشگاه‌ها و مراکز علمی و فناوری ایران با مراکز تحقیقاتی خارج از کشور نیز فراهم شود.
ل.م ۵۴/ ا.ب ۵۲