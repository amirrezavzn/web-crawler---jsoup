تحقیقات و آموزش‌های دانشگاهی باید در راستای رفع مشکلات جامعه باشد - وزارت علوم، تحقیقات و فناوری
به گزارش روابط عمومی وزارت علوم، دکتر شریعتی نیاسر در آیین آغاز سال تحصیلی جدید در دانشگاه گیلان اظهار داشت: دانشگاه‌ها اگر مستقل از جامعه و نیازهای آن حرکت کنند، طبعا نتیجه مطلوبی برای رفع مشکلات نخواهند داشت.
وی با اشاره به سرعت رشد علمی کشورمان و ضرورت توجه به تبدیل دانش به اختراع و فناوری تصریح کرد: تولید دانش به لحاظ انتشار مقاله خوب است اما با این موضوع که چند درصد مشکلات جامعه را مرتفع می‌کند، فاصله داریم.
معاون آموزشی وزارت علوم، با بیان اینکه برخی از پروژه‌های تحصیلات تکمیلی با نیازهای جامعه فاصله دارند خاطرنشان کرد: بایستی تحقیقات دانشگاهی با هدف رفع مشکلات جامعه بیشتر مورد توجه قرار گیرد.
وی به تعداد دانشگاه‌ها و مراکز آموزش عالی در کشور اشاره کرد و گفت: تعداد 2 هزار و 800 مرکز آموزش عالی با چهار میلیون و 400 هزار نفر جمعیت دانشجویی در کشور مشغول به تحصیل هستند.
دکتر شریعتی نیاسر با بیان این که دانشجویان دانشگاه‌ها و مراکز آموزش عالی برای تحصیل باید آرامش داشته باشند، تصریح کرد: تامین نیازهای اولیه دانشجویان در طرح آمایش آموزش عالی مطرح شده تا بتوانند به صورت هدفمند به تحصیل بپردازند.
معاون آموزشی وزارت علوم با اشاره به تدوین طرح آزمون حرفه‌ای تخصصی در این وزارتخانه خاطرنشان کرد: باید کاری کنیم که بخش‌های مختلف بازار کار به این باور برسند که دانش‌آموختگان دانشگاه‌ها، می‌توانند مشکلات جامعه را مرتفع کنند.
وی بهره‌مندی از ظرفیت خیرین و حامیان آموزش عالی برای توسعه این بخش را مهم دانست و اظهار کرد: هر چه می‌توانید از ظرفیت خیرین برای کمک به آموزش عالی استفاده مطلوب کنید.
وی با بیان این که دانشگاه گیلان در راستای ایجاد بسترهای ورود خیرین برای کمک به این دانشگاه گام‌های خوبی برداشته است، تصریح کرد: باید منابع مالی کشور را به سمت و سوی اعتلای آموزش به ویژه آموزش عالی هدایت کنیم.
دکتر شریعتی نیاسر با قدردانی از خیرین دانشگاه گیلان اظهار کرد: باید قدردان انسان‌هایی باشیم که سرمایه‌هایشان را برای توسعه آموزش عالی صرف می‌کنند.
معاون آموزشی وزارت علوم که در جمع دانشجویان دانشگاه گیلان سخنرانی می‌کرد، با اشاره به روایتی از امام علی (ع) بیان کرد: کنجکاوی، جلوگیری از اسراف در وقت، نیت در کار و هدفدار بودن، دوست‌یابی سازنده برای رشد علم و توکل بر خدا از جمله مواردی است که بایستی همواره مورد توجه قرار گیرد.
ل. م. 54/ ا. ب. 52