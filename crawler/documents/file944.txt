تضمین کیفیت در آموزش‌های دانشگاه جامع علمی کاربردی دلیل افزایش جذب دانشجو نسبت به سایر دانشگاه‌هاست - وزارت علوم، تحقیقات و فناوری
دکتر حاتمی معاون نظارت و سنجش دانشگاه جامع علمی کاربردی کشور، تضمین کیفیت در آموزش های دانشگاه جامع علمی کاربردی را دلیل افزایش جذب دانشجو نسبت به سایر دانشگاه‌ها دانست.
به گزارش روابط عمومی وزارت علوم، دکتر حاتمی گفت: دانشگاه جامع علمی کاربردی در راستای سیاست‌های تضمین کیفیت آموزش عالی، اقدام به سخت‌گیری و اعمال قانون در مراکز علمی کاربردی خاطی کرده است.
معاون نظارت و سنجش دانشگاه جامع علمی کاربردی کشور بیان کرد: طبیعی است که تداوم چنین روند منطقی و قانونی، موجبات تلخ کامی و نارضایتی مراکز خاطی را فراهم کرده و به همین دلیل اقدام به شانتاژ و حاشیه‌سازی برای مسئولان خدوم دانشگاه جامع علمی کاربردی و مخدوش کردن وجهه مدیریتی آنان می‌کند.
وی اظهار داشت: جای تأسف است که برخی از دانشگاه‌های رقیب که تداوم حیات آنها بسته به جذب دانشجو و منابع مالی است، مشغول گرفتن ماهی از آب گل‌آلود هستند و به جای پیوستن به صف ضامنین و طرفداران کیفیت آموزش عالی، سعی در تخطئه کردن دانشگاه جامع و جذب دانشجو به هر قیمتی هستند.
دکتر حاتمی ضمن اشاره به تقلیل جمعیت دانشجویی در کشور بیان کرد: آمار پذیرش دانشگاه جامع علمی کاربردی در سال‌های اخیر نشان می‌دهد که این دانشگاه توانسته جمعیت دانشجویی متنابهی را جذب کند. این در حالی است که با تمام تبلیغاتی که دانشگاه انتفاعی داشته اند، این دانشگاه مهارتی توانسته است بواسطه جاذبه آموزش‌های مهارتی و ایجاد فضای کار و اشتغال توجه مخاطبان و متقاضیان آموزش عالی را به خود جلب کند.
دکتر حاتمی عنوان کرد: امید است که حداقل مدیران نظام آموزش عالی کشور و مسئولان دانشگاه ها به سطحی از فرهیختگی و احساس مسئولیت رسیده باشند که فردای جامعه را فدای مادیات امروز خود نکنند.
ل. م.&nbsp; 54/ ر. ب. 48
<p>&nbsp;
<p dir="ltr">&nbsp;
&nbsp;