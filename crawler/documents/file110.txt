تمهیدات دانشگاه تهران برای حل مشکل بیکاری فارغ التحصیلان - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از ایسنا، دکتر نیلی‌احمدآبادی با اعلام این مطلب اظهار کرد: یکی از موضوعاتی که خیلی به جامعه جوان و به ویژه تحصیلکرده‌های کشور فشار وارد می کند امید به آینده، بیکاری و شغل است. ما فکر می کنیم دانشگاه‌ها در این امر نیز می توانند بسیار کمک کننده باشند.
وی در خصوص ارائه تبصره دانشگاه تهران به مجلس شورای اسلامی در راستای حل مشکل اشتغال دانشجویان تصریح کرد: پیرو حضور دکتر لاریجانی ریاست مجلس شورای اسلامی در دانشگاه تهران و استقبال او برای رفع مشکل بیکاری دانشجویان تبصره‌ای در این راستا به مجلس شورای اسلامی از سوی دانشگاه تهران پیشنهاد کردیم و هدف تبصره این است که دانشگاه در امر اشتغال فارغ التحصیلان کارشناسی ارشد، دکترا و تامین بخشی از منابع لازم برای پرداخت دانشجویان دکترا کمک کننده باشد.
به گفته وی در راستای تبصره فوق، تعدادی از نمایندگان مجلس شورای اسلامی که عضو هیئت علمی دانشگاه تهران بودند، جلسه‌ای برگزار و مجدداً تبصره مطرح شد و خوشبختانه مورد استقبال مسئولان کمیسیون تلفیق مجلس شورای اسلامی و سازمان مدیریت و برنامه ریزی کشور نیز قرار گرفته است.
دکتر نیلی احمدآبادی در خصوص مفاد تبصره پیشنهادی دانشگاه تهران به مجلس شورای اسلامی به منظور رفع مشکل اشتغال دانشجویان گفت: در این تبصره سعی شده شیوه‌هایی را در دانشگاه‌ها پیشنهاد کنیم که از محل اعتبارات دانشگاه‌ها که به منظور حل مسائل و توسعه دستگاه‌ها در اختیار این مراکز قرار می دهند بخش عمده این اعتبار به دانشجویان دوره کارشناسی ارشد، دکترا و دانش آموختگان دانشگاه‌ها که به عنوان پژوهشکده در دانشگاه‌ها زیر نظر اساتید فعالیت دارند، پرداخت شود.
رئیس دانشگاه تهران خاطر نشان کرد: هدف از تبصره فوق اشتغال و شکل‌گیری ارتباط صنعت و دانشگاه است که متاسفانه علی‌رغم صحبت‌هایی که به منظور ضرورت ایجاد این ارتباط می‌شود، ولی در عمل به شکل اساسی ارتباط مطلوبی بین صنعت و دانشگاه شکل نگرفته است، لذا هدف اصلی در ارائه تبصره این است که این ارتباط در قالب تبصره و بودجه الزام‌آور شود.
ل.م ۵۴/ ر.ب ۴۵