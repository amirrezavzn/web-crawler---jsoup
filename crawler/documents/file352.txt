ایجاد محدودیت در افزایش حقوق های بالای ۵ میلیون تومان حفظ اساتید را با چالش مواجه می کند - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از ایرنا، دکتر منصور غلامی چهارشنبه شب در گفت وگوی اختصاصی با ایرنا یادآور شد: چنانچه این مصوبه کمیسیون تلفیق نهایی شود، لطمه جبران ناپذیری به روند توسعه علم و فناوری کشور وارد می کند.
وزیر علوم در این خصوص از رئیس مجلس شورای اسلامی درخواست کرد که با ورود به این موضوع و اتخاذ تصمیم ها و تمهیدهای مناسب و نیز اصلاح این مصوبه، نگرانی جامعه علمی و دانشگاهی کشور را برطرف کند.
بر اساس مصوبه کمیسیون تلفیق بودجه مجلس شورای اسلامی، حقوق و مزایای مستمر کارکنانی که در سال ۹۶ ماهیانه بیش از ۵۰ میلیون ریال است و حقوق و مزایای مستمر مقامات موضوع ۷۱ قانون مدیریت خدمات کشوری و مدیران عامل و اعضای هیأت مدیره، روسای دستگاه‌های اجرایی موضوع ماده ۵ قانون مدیریت و ماده ۲۹ قانون برنامه ششم توسعه و شهرداران مراکز استان‌ها و دریافتی اعضای شوراهای اسلامی شهر مرکز استان‌ها در سال ۹۶ افزایش نمی‌یابد.