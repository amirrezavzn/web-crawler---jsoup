رونمایی از صفحه پلیمری سدگر اشعه ایکس در هجدهمین نمایشگاه دستاوردهای پژوهش و فناوری - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از پژوهشگاه پلیمر و پتروشیمی ایران، محققان این پژوهشگاه با استفاده از کامپوزیت های پلیمری موفق به ساخت صفحات پلیمری و ابداع روشی نوین برای محافظت از بدن در مقابل اشعه ایکس شده اند.
دکترجلیل مرشدیان مجری این طرح گفت: اشعه های با انرژی بالا نظیر اشعه‌های ایکس و گاما در پزشکی و انرژی هسته ای و صنایع مربوط به تشعشعات کاربردهای گسترده ای دارند. از این اشعه ها در صنایع پزشکی در بخش های رادیولوژی، سی‌تی‌اسکن، رادیو ایزوتوپ ها و... استفاده های زیادی می شود که برای مقابله با آسیب این اشعه ها به بدن، سرب همواره به عنوان یک انتخاب سنتی برای حفاظ گذاری مطرح بوده است. اما استفاده از سرب به عنوان یک حفاظ دارای معایبی است که می توان به مواردیاز قبیل سمیت سرب، وزن زیاد سرب و روپوش‌های سربی، مسائل مربوط به دفع در محیط اشاره کرد.
وی افزود: در این طرح تلاش شده است که با استفاده از کامپاندهای پلی الفینی حاوی فلزهایی با عدد اتمی بالا، جایگزینی برای سرب معرفی شود که معایب سرب را نداشته باشد. بنابراین از فلزات و ترکیبات فلزات سنگین همچون تنگستن، مولیبدن دی سولفید و ترکیب فلزات صفحه ای چون کاربید بور، در بستر پلیمری پلی اتیلن سنگین ( HDPE< ) استفاده شده است.
دکتر مرشدیان در ادامه گفت: با به کار گیری این صفحات جدید در تهیه عکس های رادیولوژی در مقایسه با صفحات سربی نتایج حاکی از آن است که محافظت از بدن در مقابل اشعه ها همانند صفحات سربی بوده اما با این تفاوت های اساسی که صفحات جدید پلیمری عاری از هر گونه سم و آلودگی زیست محیطی بوده و بسیار سبک و قابل انعطاف به شکل اعضای بدن هستند و می توان بارها و بارها از همین صفحات استفاده کرد.
عضو هیئت علمی پژوهشگاه با اشاره به فراوانی مواد اولیه پلیمری این صفحات در کشور افزود: با توچه به اینکه پلی اتیلن سنگین در پتروشیمی‌های داخلی به میزان زیادی تولید شده و کشور ما یکی از بزرگ ترین تولیدکنندگان این پلیمر است و با پیشبرد این طرح در مقیاس صنعتی می توان گام بزرگی در جهت تولید این صفحات با حفظ محیط زیست برداشت.
ر.ب ۴۵/ ع.ع ۵۷