ایجاد اکوسیستم و زیست بوم فناوری، محوری برای توسعه استان‌ها است - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از دانشگاه یزد، دکتر ستاری اظهار داشت: نگاه جدیدی در دانشگاه‌ها ایجاد شده است و این دیدگاه جدید باعث شده که جوانان احساس کنند می‌توانند تأثیرگذار باشند.
وی با اشاره به اینکه عملکرد چندین ساله ما معایبی را به همراه داشته که لازم است از آنها درس بگیریم افزود: یکی از این معایب ورود دولت به بخش حوزه پژوهش و صنعت بود که منجر به ظهور شرکت‌ها و کارخانه‌هایی شد که قدرت رقابت مناسبی نداشتند.
معاون علمی و فناوری رئیس جمهوری تصریح کرد: بهترین نوع ایجاد کسب و کار آن است که دخالت دولتی در آن بسیار کم و یا اصلاً وجود نداشته باشد. این یک واقعیت مهم است که به دنبال آن بحث سرمایه‌های خصوصی نیز مطرح می‌شود.
در ادامه دکتر محمدصالح اولیاء رئیس دانشگاه یزد تأکید کرد: اکوسیستم و زیست بوم فناوری باید با حمایت مجموعه نهادها به خصوص بخش خصوصی، در استان شکل گیرد.
وی افزود: اگر از ایده‌ها و خلاقیت‌های جوانان حمایت شود و سرمایه‌های استان به سمت این ایده‌ها جلب شود، قطعاً اثرات اقتصادی آن، کل استان را در برخواهد گرفت.
دکتر اولیاء با اشاره به ایجاد مرکز نوآوری در دانشگاه یزد گفت: این مرکز بستری برای شکل گیری ایده‌هاست و مطمئناً حمایت بخش خصوصی این ایده‌ها را متبلور خواهد کرد.
وی خاطرنشان کرد: در مرکز شتاب‌دهنده نوآوری که در دانشگاه یزد با حمایت بخش خصوصی ایجاد شده است؛ ایده‌های مختلف در قالب گروه‌های دانشجویی در حال انجام است.
ل.م ۵۴/ ع. ع ۵۷