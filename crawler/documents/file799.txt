با حضور رئیس دانشگاه زابل آئین گرامی‌داشت آغاز سال تحصیلی برگزار شد - وزارت علوم، تحقیقات و فناوری
به گزارش روابط عمومی وزارت علوم، دکتر بهلولی در جمع دانش‌آموزان دختر و پسر مجتمع آموزشی دانشگاه، پس از سپاس و ستایش پروردگار، ضمن بزرگداشت تقارن شروع سال تحصیلی با آغاز محرم حسینی و هفته دفاع مقدس، ایستادگی و دفاع عاشورایی و سلحشورانه ملت ایران در طول 8 سال جنگ نابرابر تحمیلی را وام‌دار و برگرفته از نهضت ظلم‌ستیزانه و عدالت خواهانه حسینی(ع) و عاشورایی برشمرد و آن را حرکت در مسیر سربلندی و جاودانگی یک ملت و سر سپردگی به توحید و خداباوری خواند.
وی ضمن بزرگ‌داشت رشادت‌های فرزندان شجاع میهن در طول جنگ تحمیلی، معرفت عاشورایی و حماسه حسینی را، الگوی رشادت‌ها و ایستادگی‌های آنان در مقابله با تمامی قدرت‌های غربی حامی رژیم اشغالگر بعثی دانست که در نهایت موجب بازیابی جایگاه و موقعیت ایران در جغرافیای منطقه‌ای و جهانی شد و به بازیابی اقتدار ایران اسلامی در صحنه سیاست بین‌المللی منجر شد و تمامی قدرت های استعمارگر و کژپندار جهان را به تعظیم در مقابل آزادگی و استقلال طلبی ملت ایران واداشت.
رئیس دانشگاه زابل آغاز ماه مهر و سال جدید تحصیلی را آغاز فصل افراشتن پرچم دانش و خردورزی در گستره این سرزمین مهرآئین دانست و از دانش‌آموزان، به عنوان سرمایه‌های ارزشمند و ارجمند میهن و پایه و اساس رشد و توسعه پایدار و همه جانبه کشور یاد کرد و آینده ایران اسلامی را مرهون اندیشه‌ورزی و دانش‌اندوزی امروز فرزندان این سرزمین برشمرد که نقشی عظیم در رشد و پیشرفت همه جانبه جامعه خواهد داشت.
وی پرورش نسلی با انگیزه‌ها و اندیشه‌های خردمندانه و متعهد به ارزش‌های دینی و ملی را زمینه‌ساز پیشرفت شایسته ایران اسلامی دانست و از تمامی دانش‌آموزان خواست تا با تلاش و پشتکار و نقش‌آفرینی سازنده در راه کسب دانش، بانیان توانگر پیشرفت و توسعه فردای کشور و عهده دار حفظ عزت و سربلندی آن باشند.
گفتنی است در این مراسم دکتر ناصر سنچولی سرپرست مجتمع مدارس دانشگاه و حجت‌الاسلام میری قلعه نو مسئول نهاد نمایندگی مقام معظم رهبری در دانشگاه نیز به ایراد سخنرانی پرداختند و زنگ مهر توسط آنان نواخته شد.
<p>&nbsp;
<p>&nbsp;