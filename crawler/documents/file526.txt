نظام آموزشی در دانشگاه‌ها، « ترویج علم» باید باشد - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر احمدی در این گردهمایی اظهار داشت: تفکرهای مختلف و نگاه‌های متفاوتی به علم وجود دارد و امروزه علم و ترویج علم را با نگاه نوین، به عنوان جزئی اصلی از نظام نوآوری تلقی می‌کنیم؛ یعنی اگر قائل به نظام نوآوری و نظام جدید هستیم، ابزار قدرتمند، ترویج علم است.
وی درخصوص علم اثرگذار و نقش‌دهنده در زندگی مردم بیان کرد: مفهوم علم، چرخه ای است از آموزش، پژوهش و فناوری و ورود آن به زندگی و نهایتاً این اعتقاد که مردم به علم علاقه دارند و باید راه‌های صحیح برای توسعه و هدایت علاقه‌مندی آنها را فراهم کنیم.
معاون پژوهش و فناوری وزارت علوم با بیان اینکه علم اگر برای خواص نیز به درستی بیان شود، ترویج علم محسوب می‌شود، افزود: باید به دنبال استفاده صحیح از ابزارهای جدید آموزشی در نظام آموزش عالی کشور باشیم.
دبیر کل شورای عالی علوم، تحقیقات و فناوری، با اشاره به اینکه ترویج علم، باعث ایجاد تعادل در جامعه است، خاطرنشان کرد: در جوامع پیشرفته و جوامعی که نظام نوآوری بر آنها حاکم است، فاصله طبقاتی علمی کم است و هر چه این فاصله کمتر باشد، تعادل در جامعه بیشتر می‌شود.
دکتر احمدی تصریح کرد: وقتی می‌گوییم «علم برای همه»؛ بدین معنی است که علم همراه با آموزش، پژوهش و نوآوری همراه باشد.
وی افزود: علم را باید هدف‌دار، نظام‌مند و در قالب اینکه جزئی از حلقه اساسی طراحی شده برای رسیدن به آرمان‌های اصلی است، در نظر بگیریم.
معاون پژوهش و فناوری وزارت علوم با بیان اینکه یکی از موضوعات اساسی در نقشه جامع علمی کشور، تبدیل علم به گفتمان اصلی جامعه است، افزود: علم زمانی می‌تواند اثرگذار باشد که با ابزار، روش و نگرش‌های نو در تمامی ارکان جامعه ریشه بدواند و شبکه‌های علمی و اجتماعی، موزه‌های علم و فناوری و ارتباطات بین‌المللی می‌توانند در رسیدن به این امر نقش‌آفرینی کنند.
ل.م .۱۳۵۴/ ا.ب. ۱۳۵۱
<p>&nbsp;
<p>&nbsp;