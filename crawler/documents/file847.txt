آیین اختتامیه جشنواره ملی حرکت در کرمانشاه برگزارشد - وزارت علوم، تحقیقات و فناوری
به گزارش اداره کل روابط عمومی وزارت علوم، دکترغلامرضا غفاری، معاون فرهنگی و اجتماعی وزارت علوم، در این آیین پس از تقدیر از میزبانی دانشگاه کرمانشاه و عوامل برگزاری ایین جشنواره اظهارداشت: در سفری که روز قبل به مناطق زلزله‌زده استان کرمانشاه داشتم شاهد صحنه‌هایی بودم که به ایرانی‌بودن خودم افتخار کردم وقتی که دیدم مردان و زنان این خطه با چه قدرت و صلابتی از مردم ایران یاد می‌کنند و آنها را تقدیر می‌کنند، این سرمایه کمی نیست و بر این مبناست که مسئولیت اجتماعی ما در قبال مردم صورت دیگری می‌گیرد و حرکت تازه و جدیدی را برای جشنواره حرکت رقم می‌زند.
معاون فرهنگی و اجتماعی وزارت علوم افزود: دانشگاه قلب تپنده جامعه است و خود را جدای از جامعه نمی‌بیند و بر این مبناست که جشنواره حرکت که همیشه حرکت‌آفرین و نقش‌آفرین بوده است نسبت به این مسئولیت خطیر احساس مسئولیت دوچندانی را داشته و در پی آن است که با تدبر و اندیشه و درایت هر آنچه که از عهده اش بر‌می‌آید در قالب مسئولیت اجتماعی که نسبت به جامعه بویژه استان کرمانشاه دارد، انجام دهد.
وی در ادامه سخنان خود در پیامی به مردم زلزله‌زده کرمانشاه گفت: ما همراه شما هستیم و تمام تلاش خود را خواهیم کرد تا در کنار شما بتوانیم در حل مسائل و مشکلات عزیزان زلزله‌زده استان نقش‌آفرین باشیم.
دکترغفاری در پایان بار دیگر از تلاش تمام دانشجویان و دانشگاهیانی که نسبت به تشکیل انجمن ها و اتحادیه های علمی دانشجویی اهتمام دارند قدردانی کرد و گفت: امیدواریم جشنواره حرکت نقش‌آفرین باشد و نقش‌آفرین بماند.
در این مراسم از انجمن های علمی دانشجویی، گروه های دانشجویی و دانشجویان برتر در قالب دو عنوان "شایسته تقدیر" و "برگزیده" تقدیر شد.
همچنین در این مراسم دانشگاه‌های برتر در حوزه عملکرد انجمن‌های علمی دانشجویی، اتحادیه‌های برتر وغرفه‌های برتر معرفی شدند و لوح سپاس و تندیس جشنواره را دریافت کردند.
دانشگاه های فردوسی مشهد، سیستان و بلوچستان، تربیت مدرس و زابل دانشگاه‌های شایسته تقدیر در حوزه عملکرد انجمن های علمی دانشجویی شدند.
دانشگاه های شهید بهشتی، شیراز، تبریز و تهران دانشگاه‌های برگزیده در حوزه عملکرد انجمن‌های علمی دانشجویی شدند و اتحادیه انجمن‌های علمی دانشجویی مهندسی مواد و متالورژی – اتحادیه برگزیده، اتحادیه انجمن‌های علمی دانشجویی مهندسی عمران – اتحادیه شایسته تقدیر، اتحادیه انجمن‌های علمی دانشجویی معماری، شهرسازی و مرمت – اتحادیه شایسته تقدیر، اتحادیه انجمن های علمی دانشجویی دامپزشکی – اتحادیه شایسته تقدیر، اتحادیه انجمن‌های علمی دانشجویی کتابداری – اتحادیه شایسته تقدیر، اتحادیه انجمن‌های علمی دانشجویی علوم اجتماعی – اتحادیه شایسته تقدیر اتحادیه‌های انجمن‌ های علمی دانشجویی برتر شدند.
&nbsp;