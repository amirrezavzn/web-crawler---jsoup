برگزاری نشست هم اندیشی مدیران فرهنگی دانشگاه های شهرستان نیشابور - وزارت علوم، تحقیقات و فناوری
به گزارش اداره کل روابط عمومی وزارت علوم، دراین نشست دکترصادقی سمرجانی رئیس دانشگاه نیشابور، حجت الاسلام والمسلمین یعقوبی امام جمعه شهرستان نیشابور، حجت الاسلام والمسلمین اکبری مقدم دادستان شهرستان نیشابور، حجت السلام والمسلمین قربانی نماینده ولی فقیه دردانشگاه نیشابور و مدیران فرهنگی دانشگاه های سطح شهرستان حضور داشتند.<
درابتدا دکترصادقی سمرجانی ضمن عرض خیرمقدم به حاضران در نشست، ابراز امیدواری کرد که با تدوام اینگونه نشست ها پیوند بین حوزه و دانشگاه تقویت خواهد شد.
وی تأکید کرد: همان‌گونه که حوزه های علمیه حضور فعالی در دانشگاه ها دارند، دانشگاه ها می توانند جهت ارائه دروس، برگزاری نشست ها و جلسات تبادل علم و اندیشه و نیز تعاملات فرهنگی حضور فعال تر و گسترده تری در حوزه های علمیه داشته باشند.<
سپس حجت الاسلام والمسلمین اکبری مقدم ضمن تشکر از حاضران به بررسی برخی از آسیب های فرهنگی در جامعه بویژه در بین دانشجویان دانشگاه های نیشابور پرداخت.
وی ضمن ارائه آمار مربوط به بزه های اجتماعی از فضای مجازی به عنوان یکی از مواردی یاد کرد که نیاز به تأمل و بررسی زیادی دارد.
حجت الاسلام والمسلمین اکبری مقدم با بیان اینکه بسیاری از بزه های اجتماعی ریشه در مسائل فرهنگی داشته و عمدتاً به دلیل پایین بودن آستانه تحمل اجتماعی افراد رخ می دهد، تأکید کرد: همگرایی بین مسئولان و دست اندرکاران فرهنگی شهرستان می تواند موجبات هم افزایی در فعالیت های موثر فرهنگی را فراهم آورد.
وی ابراز امیدواری کرد پژوهشگران حوزه و دانشگاه بتوانند به ریشه یابی بزه های اجتماعی پرداخته و برای برطرف کردن آن راه حل های اساسی پیشنهاد دهند.<
در انتها حجت الاسلام والمسلمین یعقوبی در سخنان خود به اهمیت وحدت میان حوزه و دانشگاه اشاره کرد و ابراز داشت: وحدت میان حوزه و دانشگاه مستلزم دو گام مهم است.
برگزاری جلسات متناوب و مداوم با این رویکرد که در نتیجه موجب قرابت اندیشه های حوزویان و دانشگاهیان خواهد شد.
همچنین اقدام های مشترک مانند برگزاری همایش ها و انجام پژوهش های مشترک در زمینه های تاریخی، فرهنگی و دینی را می توان به عنوان ابزاری برای نزدیکی این دو نهاد موثر فرهنگی به کار گرفت.<
ل.س ۱۳۴۲/ ر.ب ۱۳۴۵