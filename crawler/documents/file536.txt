پیام رئیس دانشگاه زابل به مناسبت گرامی‌داشت هفته دفاع مقدس - وزارت علوم، تحقیقات و فناوری
&nbsp;به گزارش روابط عمومی وزارت علوم، در متن این پیام آمده است:
سلام بر آنانی که رفتند تا بمانند و نماندند تا بمیرند، سلام بر شهیدان زنده تاریخ که هر چه داریم از صلابت عزم و خون پاک‌شان است و سلام و درود بر خانواده‌های صبور و ایثارگر شهیدان، جانبازان و آزادگان سرفراز .
دگرباره، سی و یکم شهریور از راه رسید، سالروزی که در آن رادمردان ایران زمین، با عزمی راسخ و قلب مملو از ایمان، پای به عرصه نبرد نهادند تا با نثار خون خویش آیین اسلام و مسلمان بودن را زنده نگاه دارند. خالصانه و خاضعانه رفتند و جان بر کف، قامت رعنایشان را در مقابل آتش و گلوله ایثار کردند تا مبادا گزندی به خاک مهین اسلامی ایران برسد. آوازه‌ای بلند ساختند و نام این روزها را به نام دفاع مقدس جاودانه کردند.
اینجانب ضمن گرامیداشت یاد و خاطره بنیان‌گذار کبیر جمهوری اسلامی ایران، حضرت امام خمینی (ره) و همه شهدای جنگ تحمیلی، هفته «دفاع مقدس» را به فرماندهی معظم کل قوا(مدظله العالی)، ملت غیور ایران و به ویژه جانبازان، آزادگان، خانواده معزز شهدا، رزمندگان، جهادگران، فرماندهان و اعضای سپاه‌ پاسداران انقلاب اسلامی، ارتش جمهوری اسلامی و بسیجیان جان برکف تبریک عرض کرده، عزت، سربلندی و عظمت روزافزون ایران بزرگ را از درگاه خداوند متعال مسئلت دارم.
<p>&nbsp;
<p>&nbsp;