برای آینده دانشجویان، معامله نکرده و نخواهم کرد - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از پایگاه اطلاع رسانی ریاست جمهوری، دکتر روحانی با تاکید بر اینکه"وعده ام به ملت را تا روز آخر مسئولیت ادامه خواهم داد"، خطاب به ملت ایران؛ بویژه دانشجویان و اساتید دانشگاهها اظهار داشت: دولت راه و مسیر خود را در زمینه احترام به علم و دانشگاه و غیرامنیتی بودن محیط دانشگاه، احترام به دانشجویان و آزادی اندیشه و بیان در دانشگاه، ادامه داده و ذره ای کوتاه نخواهد آمد.
رئیس جمهور با اشاره به اندکی تاخیر در تعیین تکلیف وزارتخانه های علوم و نیرو گفت: شاید این تأخیر خواصی هم داشت چرا که نشان داد جامعه ما و بویژه دانشگاهیان عزیزمان، نسبت به آینده سرنوشت دانشگاه، علم، دانشجویان، محیط دانشگاه، آینده علم و پژوهش در کشور تا چه حد حساسیت دارند.<
دکتر روحانی افزود: همه نکاتی که در روزهای اخیر در فضاهای مختلف راجع به دانشگاه و لزوم حساسیت دولت نسبت به استقلال دانشگاه، محیط دانشگاه، آینده دانشجویان و شیوه فعالیت تشکل‌های دانشجویی در ایران مطرح شد، نشان آن است که دانشگاه ما زنده است، اساتید ما فعال هستند و به سرنوشت خودشان به دقت توجه دارند و من از همه آنهایی که در این فضا سخن گفتند، مقاله نوشتند و نقد کردند، سپاسگزارم چرا که مفهوم این روند، اهمیت علم و دانشگاه در کشور و سرزنده بودن نسل جوان ما و دانشگاه‌هاست.<
رییس جمهور با بیان اینکه وعده ام به ملت را تا روز آخر مسوولیت ادامه خواهم داد، اظهارداشت:< رییس جمهور و دولت دوازدهم همچنان به هر آنچه در انتخابات ۹۲ و ۹۶، راجع به محیط دانشگاه‌ها امن بودن دانشگاه و نه امنیتی بودن دانشگاه‌ها، فضای آزاد و امنیت لازم برای دانشجو و استاد مطرح شد، وفادار خواهد بود.<
دکتر روحانی گفت: مبنای من در نحوه سلوک با وزرایی که تا امروز انتخاب شدند و دو وزیری که به کمک شما امروز انتخاب خواهند شد، پیوست حکم است. تمام وزرای ما در دولت دوازدهم در کنار حکم وزیری یک پیوست حکم دارند و در آن پیوست حکم دقیقاً مشخص شده است که قدم به قدم اولویت دولت دوازدهم در اجرای مأموریت آنها چیست، به طور منظم، دولت این پیوست را پایش خواهد کرد.<
رییس جمهور با بیان اینکه این پیوست هر سه ماه ارزیابی خواهد شد، افزود: مبنای من با وزرا برای ادامه کار یا توقف کار پیوست احکام آنهاست که آن پیوست هم استخراج شده از برنامه دولت است که ملت ایران به آن رأی دادند و اسناد بالا دستی قانونی که نسبت به وزارتخانه‌ها و دولت در اختیار همه ماست.<
دکتر روحانی با تاکید بر اینکه دانشگاه و وزیر علوم از حساسیت ویژه‌ای برخوردار است، اظهارداشت: البته نیازی به گفتن ندارد، همه شما نمایندگان محترم می‌دانید که هماهنگ کردن برای معرفی وزیر به مجلس در برخی از موارد طولانی‌تر خواهد بود. صبر و حوصله و تعامل کردیم، اما معامله نکردیم.<
رییس جمهور افزود: در خصوص راهی که دولت از ابتدا در خصوص دانشگاه و آزادی و فضای دانشگاه وامنیت و آینده دانشجویان اعلام کرده است با هیچکس معامله نکردم و بدانید معامله نخواهم کرد. آنچه وعده من با ملت ایران بوده به حول و قوه الهی و به شرط حیات تا روز ادامه این دولت ادامه خواهد یافت و شما نمایندگان ملت و مردم ایران شاهد آن به خوبی خواهید بود.<
دکتر روحانی گفت: نیازی نیست که به عجله راجع به افراد قضاوت کنیم، همه معیارهایی که برای انتخاب وزیر علوم بوده من از آن معیارها کوتاه نیامدم. ممکن است انتخاب‌ها طولانی شده، زمان طولانی شده برای ایجاد هماهنگی نیاز به این فرصت ۶۰، ۷۰ روزه بوده اما در عین حال پای همه اصولم ایستاده‌ام.<
رییس جمهور تصریح کرد: با آقای دکتر غلامی که استادی با تجربه، دارای مدارج بالای علمی و پژوهشی و از اساتید بنام و برجسته است و کار مدیریت لازم را در ستاد دانشگاه انجام داده است، صحبت کردم و همه شرایطم را با او در میان گذاشتم کما اینکه با افراد دیگری هم برای وزارت علوم، صحبت شد و نشد که به مجلس معرفی شوند و با آنها هم همه این شرایط را مطرح کرده بودم.<
دکتر روحانی افزود: اولین شرط من با ایشان این بود که محیط دانشگاه متعلق به همه دانشجویان، احزاب، جناح‌ها و تفکرهای مختلف است. هیچکس در دانشگاه، هیچ انجمن، جمع و جناحی در داخل دانشگاه نباید احساس کند بی پشتوانه است و هیچ جمعی نباید احساس کند که برای دیگران امنیت وجود دارد و برای او نیست؛ هیچ جمعی در دانشگاه نباید احساس کند که نظر وزارتخانه نسبت به جناح‌های مختلف، متفاوت است.<
رییس جمهور با اشاره به اینکه مبنای ما از ابتدا بر اعتدال و بر این بوده که اکثریت باید حاکم باشد، ولی اقلیت باید به طور کامل از حقوق خود برخوردار باشد، گفت: نه اسلام، نه قانون و نه شرایط امروز کشور به ما اجازه می‌دهد که در مسایل جزیی رو در روی هم بایستیم؛ اگر هم اختلافات جزیی، دو سال پیش جایز و مکروه بود، امروز باید بگویم حرام و گاهی گناه کبیره است.<
دکتر روحانی اظهار داشت: امروز در کشور شرایط خاصی داشته و نیاز به وحدت بیشتری داریم چرا که بار بزرگ مسئولیت در ایجاد وحدت و انسجام ملی و در ایستادگی ملت در برابر دیگران، بر عهده دانشگاه است.<
رییس جمهور افزود: آن روز که ما در مسیر نهضت اسلامی بودیم، بار اول بر دوش دانشگاه بود و دانشگاهیان بودند که در کنار حوزویان و سایر اقشار مردم، پرچم نهضت و انقلاب را بردوش کشیدند؛ اساتید بزرگ دانشگاه بودند که در کنار عالمان و مدرسان حوزه، نهضت و انقلاب را برای مردم تبیین و رهبری کردند.<
دکتر روحانی خاطر نشان کرد: در دوران جنگ تحمیلی و هجوم دشمن هم باز دانشگاه بود که در آن مقطع کمک کرد. در بسیاری از موارد دانشگاه‌های علمی و صنعتی ما از جمله دانشگاه صنعتی شریف به ما یاری رساند و به ما کمک کرد؛ علاوه بر اینکه دانشجویان و اساتید ما در جبهه‌های جنگ بودند پزشکان ما نیز در خط مقدم جبهه‌ها بودند.<
رییس جمهور با تاکید بر اینکه هر جا مشکلی برای کشور پیش آمده دانشگاه در صف مقدم بوده است، گفت: امروز هم برای اداره دولت، دست نیازمان عمدتاً به سوی فارغ‌التحصیلان دانشگاه‌ها است. فردا هم برای اداره کشور دست ملت ما به سوی دانشجویان امروز دانشگاه‌ها دراز خواهد بود.<
دکتر روحانی اظهار داشت: اگر به فکر اقتصاد مقاومتی هستیم راهی جز اقتصاد دانش بنیان وجود ندارد؛ اگر به فکر روابط سیاسی باعزت هستیم، راهی به جز داشتن دیپلمات‌های متخصص وجود ندارد؛ اگر می‌خواهیم از حقوق ملت ایران در دادگاه‌ها و داوری‌های بین‌المللی دفاع کنیم، راهی جز داشتن متخصصین برجسته حقوقی نخواهیم داشت و برای مدیریت و اقتصاد کشور و استیفای حقوق ملت نیازمند به دانشگاهی هستیم که بتواند آزاداندیش باشد و در آن کرسی آزاداندیشی بپا باشد؛ دانشگاهی که در آن تفکرات مختلف سیاسی، فضا را برای فعالیت سیاسی خودشان آماده و باز ببینند.<
رییس جمهور تصریح کرد: وزارت و وزیر علوم باید شرایط را برای فعال‌تر شدن دانشگاه‌ها، اساتید و دانشجویان و همچنین سیر مراحل علمی در سطح جهان و رقابت با کشورهای پیشرفته فراهم نمایند.<
دکتر روحانی خطاب به نمایندگان مجلس، دانشجویان و ملت ایران اظهارداشت: از شما می‌پرسم، آیا امروز فضای دانشگاه های ما نسبت به سال ۹۱، بهتر شده است یا نه؟ آیا فضای دانشگاه‌های ما آزادتر شده است یا نه؟ آیا دانشجویان ما در اجتماعات خودشان و بیان نظرات خودشان آزادتر هستند یا نه؟ آیا در مسیر رشد علمی، دانشگاه‌های ما نسبت به ۴ یا ۵ سال پیش، پیشرفت کرده‌اند، یا نه؟ آیا هزاران شرکت‌های دانش بنیان ما که امروز در سایه تلاش وزارت علوم، وزارت بهداشت، درمان، آموزش پزشکی، معاونت فناوری ریاست جمهوری و حمایت دولت، حلقه اتصال را بین دانشگاه و تولید، بین دانشگاه و اقتصاد مقاومتی برقرار کرده‌اند، با سال‌های قبل قابل مقایسه است؟
رییس جمهور خاطرنشان کرد: یکی از نکاتی که از آقای غلامی خواستم که در دانشگاه‌ها مد نظر قرار دهد اینکه دانشجوی ما باید صاحب علم و مهارت باشد. اینکه ما بگوییم دانشجویی فارغ‌التحصیل شده است و کاغذی هم به نام مدرک دانشگاهی در دست گرفته است این نمی‌تواند برای ما افتخار چندانی باشد. آن روزی که دانشجوی ما مدرک کارشناسی یا مراتب بالاتر را در دست دارد و یک مهارت را در صحنه جامعه ما به خوبی یاد گرفته است، مراکز تولیدی ما او را جذب خواهند کرد.<
دکتر روحانی لزوم اتصال دانشجو و دانشگاه با تولید را مورد تاکید قرار گرفت و گفت: به وزیر آینده علوم گفته ام که دانشگاه‌های ما باید با صنعت، کشاورزی و بخش خدمات متصل باشد. دانشجو از سال دوم باید مهارت و کارآموزی یاد بگیرد، از سال سوم باید فردی کاردان در صحنه عمل باشد و بعد از همان دوره اول لیسانس و کارشناسی‌اش باید بتواند یک شغل قابل قبول متناسب با علم و دانش و مهارتی که آموخته است به عهده بگیرد.<
&nbsp;
رییس جمهور تصریح کرد: درست است که امروز شرایط کار در جامعه ما ایده‌آل نیست اما در عین حال دولت این افتخار را دارد که در فصل دوم سال جاری، دارای یک رشد کم‌نظیر و یا حتی بی‌نظیر در مسأله اشتغال بوده اینکه حدود ۸۰۰ هزار نفر تابستان امسال نسبت به تابستان پارسال مشغول بکار شدند، این رقم، رقم بسیار امیدوارکننده‌ای است گرچه هنوز تا رسیدن به رقم مطلوب فاصله داریم اما اقدامات انجام شده به آن معناست که مسیر ما مسیر امید است و من در اینجا یکبار دیگر به وزیر علوم آینده خطاب می‌کنم که اساس وزارت علوم باید بر مبنای امید باشد کما اینکه اساس صنعت آب و برق ما باید بر مبنای تدبیر باشد.<
رییس جمهور خاطرنشان کرد: اگر دانشجویی که بخاطر تعلق به تفکر سیاسی، فضایی برای سخن گفتن نداشته باشد، معنایش این است که امید به شغل فردا هم ندارد. این معنایش این است که همین‌هایی که امروز در دانشگاه بین من و همکلاسی ام بخاطر تفکر سیاسی‌ام فرق می‌گذارند، به او امید می‌دهند و به من ناامیدی، به او فضا می‌دهند و جا را برای من تنگ می‌کنند این معنایش آن است که این دانشجوی ما نمی‌تواند به عدالت نظام و دولت‌اش متکی باشد. دانشگاه باید فضای آزاد و امن برای همه تفکرات و برای همه دانشجویان عزیز در سراسر کشور باشد.<
دکتر روحانی افزود: محیط دانشگاه باید محیط علم و دانش و پژوهش باشد و دانشگاه باید به خوبی با مراکز تولیدی کشور در ارتباط تنگاتنگ و مداوم باشد این برای ما افتخار نیست که فارغ‌التحصیلان ما زیاد باشند و به همان اندازه سال ها جویای کار باشند. همیشه دانشگاه‌ها بر این مبنا بوده که بعد از فارغ‌التحصیل شدن در پایان سال اول و دوم، معمولاً بعد از ۶ ماه یا یکسال می‌توانستند یک شغل مناسبی را پیدا کنند باید چنین فضایی را برای جامعه علمی و دانشگاهی خودمان بوجود آوریم.<
رییس جمهور با تاکید بر اینکه آقای دکتر غلامی به عنوان شخصیت علمی، مدیر، متدین، انقلابی، بی‌تردید، فضای دانشگاه ما را در همان مسیر سال ۹۳ و ۹۴، قرار خواهد داد، اظهارداشت: دانشگاه ۹۶ با ۹۳ متفاوت نخواهد بود، مسیر همان مسیر است و من امروز به عنوان رییس جمهور به دانشجویان این قول را می‌دهم و هم به اساتید این وعده را می‌دهم که شخصاً روند دانشگاه را پایش خواهم کرد.<
به خوبی می‌دانم دانشگاه چه حق بزرگی را در مقاطع مختلف کشور در دوران انقلاب و نظام‌مان و در دفاع مقدس و امروز در ایستادگی‌مان در برابر قدرت‌های بزرگ بر ما داشته و ما چه دینی نسبت به دانشگاه داریم.<
ر. ب ۱۳۴۵/‏ ع. ع ۱۳۵۷
&nbsp;