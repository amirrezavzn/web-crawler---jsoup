معاون پژوهش و فناوری وزیر علوم، برنامه‌های هفته پژوهش و فناوری را تشریح کرد - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر برومند، هدف از برگزاری جشنواره پژوهش و فناوری در کشور را تقدیر از پژوهشگران، دانشمندان، فناوران و دانشجویان مقاطع مختلف تحصیلی که در فرآیند نوآوری نقش ایفا می‌کنند، عنوان کرد.
وی با بیان اینکه استراتژی و راهبرد اساسی حوزه معاونت پژوهش و فناوری بر پایه توسعه اکوسیستم نوآوری است، گفت: در ابتدای این فرآیند، با مفاهیمی مانند اثبات مفهوم و تئوری‌ها روبه‌رو هستیم که خروجی آن پتنت، مقالات علمی و ثبت اختراع است و پس از آن توسعه فناوری و تجاری‌سازی و توسعه محصول ایجاد خواهد شد.
معاون پژوهش و فناوری وزیر علوم، با اشاره به رشد تعداد مقالات چاپ شده در پایگاه‌‌‌های معتبر بین‌المللی اظهار داشت: تعداد مقالات در سال ۲۰۱۶ در پایگاه ISI< 47200 مقاله و در پایگاه Scopus< به بیش از ۵۰ هزار مقاله رسیده که نشان دهنده رشد ۱۸ درصدی است.
به گفته دکتر برومند، رتبه علمی کشورمان از نظر تولید مقالات علمی در پایگاه ISI< و Scopus< در سال ۲۰۱۷، رتبه ۱۶ است.
وی درخصوص درصد سهم ایران در تولید مقالات علمی دنیا مطابق گزارش پایگاه ISI< و Scopus< تصریح کرد: کشورمان در حالی که یک درصد جمعیت جهان را داراست ولی یک و ۹ دهم درصد سهم مقالات علمی دنیا را به خود اختصاص داده است.
معاون پژوهش و فناوری وزیر علوم، درخصوص رتبه علمی ایران بین کشورهای اسلامی و جهان در پایگاه ISI< و Scopous< ، اظهار داشت: در سال ۲۰۱۷ رتبه علمی کشورمان در بین کشورهای اسلامی در این دو پایگاه معتبر، رتبه نخست است.
دکتر برومند به ارتقای ۱۷ پله‌ای رتبه کیفیت تولیدات مقالات علمی داغ و پراستناد کشور اشاره کرد و افزود: رتبه تولید مقالات داغ و پراستناد کشورمان از رتبه ۳۹ در سال ۲۰۱۱ به رتبه ۲۱ در سال ۲۰۱۶ رسیده است و این امر بیانگر آن است که کلیه دانشگاه‌ها و مراکز پژوهشی کشور در راستای بهبود کیفیت مقالات علمی خود تلاش کرده‌اند.
وی درخصوص سهم ایران از کل علم دنیا و علم برتر دنیا مطابق گزارش پایگاه ISI< خاطرنشان کرد: سهم ایران از کل مقالات یک درصد برتر دنیا در سال ۲۰۱۶، دو و ۲دهم درصد و سهم ایران از کل کمیت تولید علم دنیا، به یک و ۸ دهم درصد رسیده است و این بدان معنی است که کیفیت از کمیت پیشی گرفته است.
معاون پژوهش و فناوری وزیر علوم، با اشاره به رتبه شتاب علمی ایران در رشد تولید مقالات علمی در میان ۲۵ کشور برتر علمی دنیا تصریح کرد: گزارش پایگاه ISI< بیانگر آن است که ایران در سال ۲۰۱۴<، رتبه ششم و در سال ۲۰۱۶ رتبه دوم را داراست.
دکتر برومند، درخصوص درصد رشد مدارک ثبت شده دنیا در پایگاه بین‌المللی ISI< اظهار داشت: رشد مدارک ثبت شده علمی در سال ۲۰۱۶ به میزان ۲۰ درصد بوده در حالی که متوسط رشد مدارک علمی در این سال ۶ درصد گزارش شده است.
وی به سهم دیپلماسی علمی از کل تولید مقالات علمی کشور (تولید مقالات علمی با مشارکت دانشمندان خارجی) مطابق گزارش پایگاه ISI< اشاره کرد و گفت: منظور از دیپلماسی علمی، تولید علم، میزان و درصد مقالات منتشر شده به صورت مشترک با محققان کشورهای دیگر است و مطابق گزارش پایگاه ISI< سهم مقالات مشترک ایران با دانشمندان خارجی در سال ۲۰۱۶ نسبت به سال ۲۰۱۲، به میزان ۴ درصد رشد را نشان می‌دهد که این به معنای ارتقای دیپلماسی علمی است.
معاون پژوهش و فناوری وزیر علوم، درخصوص سهم هر یک از نهادهای آموزش عالی از تولید علم ایران در سال‌های ۲۰۱۴ و ۲۰۱۵ در پایگاه ISI< عنوان کرد: با بررسی انجام شده در پایگاه ISI< سهم وزارت علوم در تولید مقالات علمی ایران در آن پایگاه در سال ۲۰۱۴ و ۲۰۱۵ به میزان حدود ۵۶ درصد، سهم وزارت بهداشت ۲۷ درصد و سهم دانشگاه آزاد اسلامی حدود ۱۹ درصد بوده است و حدود ۲ درصد مقالات نیز در سه دستگاه همپوشانی داشته است.
به گفته دکتر برومند هم‌اکنون ۴۲ پارک های علم و فناوری و ۱۸۶ مرکز رشد واحدهای فناور در کشور مشغول فعالیت هستند و تعداد واحدهای فناور مستقر در پارک‌های علم و فناوری و مراکز رشد تا پایان شهریورماه سال جاری ۴۷۱۶ واحد است که این تعداد در سال گذشته ۴۵۵۶ واحد بوده است.
وی با بیان اینکه از مجموع ۴۷۱۶ واحد فناور مستقر در پارک‌های علم و فناوری، تعداد ۱۰۶۵ شرکت دانش‌بنیان هستند افزود: یک چهارم شرکت‌های مستقر در پارک‌های علم و فناوری در حال دانش‌بنیان شدن هستند و همچنین تعداد اشتغال ایجاد شده مستقیم در پارک‌های علم و فناوری و مراکز رشد تا پایان سال ۱۳۹۵، حدود ۳۰ هزار شغل بوده است.
معاون پژوهش و فناوری وزیر علوم، درخصوص میزان صادرات محصولات دانش بنیان توسط پارک‌های علم و فناوری و مراکز رشد تصریح کرد: یکی از سیاست‌های اصلی وزارت علوم، تقویت کیفیت محصولات فناورانه و افزایش صادرات این محصولات بوده است که خوشبختانه در ۳ سال اخیر بیش از ۵۰۰ میلیون دلار صادرات محصولات دانش بنیان به ثبت رسیده است و میزان صادرات محصول دانش بنیان در سال ۲۰۱۶ به حدود ۲۳۲ میلیون دلار افزایش یافته است.
به گفته دکتر برومند، در سال ۱۳۹۵ تعداد ایده‌های تبدیل شده به محصول در پارک‌های علم و فناوری و مراکز رشد، ۲۴۷۸ ایده و تعداد ایده‌های تبدیل شده به محصول تجاری شده نیز ۱۲۵۹ ایده بوده است؛ به عبارتی معادل نیمی از آنها تجاری شده است.
وی یکی از بحث‌های مهم در راهبردهای اقتصاد مقاومتی را ایجاد بازار برای شرکت‌های دانش‌بنیان دانست و گفت: این امر سبب می‌شود شرکت‌های کوچک به شرکت‌های بزرگ تبدیل شده و شرکت‌های بزرگ نیز اشتغال بیشتر ایجاد کنند و در منطقه عملکرد خودشان را گسترش دهند.
معاون پژوهش و فناوری وزیر علوم، درخصوص تعداد ثبت اختراع داخلی و خارجی ثبت شده در سازمان مالکیت معنوی ( WIPO< ) اظهار داشت: در سال ۲۰۱۵ تعداد اختراعات ثبت شده به ۱۴۲۷۹ افزایش یافته است.
دکتر برومند اظهار داشت: مجموع فروش شرکت‌های مستقر در پارک‌های علم و فناوری و مراکز رشد در سال ۱۳۹۱ مبلغ ۱۷۰ میلیارد تومان، در سال ۱۳۹۴ مبلغ ۱,۹۰۰ میلیارد تومان و در سال ۱۳۹۵ این مبلغ به ۳,۰۰۰ میلیارد تومان افزایش یافته است.
وی درخصوص تعداد انجمن‌های علمی وابسته به وزارت علوم اظهار داشت: تعداد این انجمن‌ها تا پایان شهریورماه ۱۳۹۶، معادل ۳۵۹ انجمن علمی است.
معاون پژوهش و فناوری وزیر علوم، تعداد مؤسسات پژوهشی دارای مجوز اصولی – قطعی و آزمایشی را ۴۴۷ مؤسسه دانست و گفت: ضرورت دارد فرآیند نوآوری را به گونه‌ای حمایت کنیم تا جاری شدن ایده تا محصول در این مجرا به خوبی انجام شود.
دکتر برومند بر ضرورت کیفی‌سازی نشریات علمی تأکید کرد و افزود: تعداد نشریات علمی ۱۲۵۸ نشریه است که از این تعداد ۱۱۰۷ نشریه علمی – پژوهشی هستند.
وی با اشاره به اینکه مبلغ قراردادهای منعقده با صنعت در نمایشگاه و فن‌بازار در سال گذشته بالغ بر ۷۷ میلیارد تومان بوده است، اظهار امیدواری کرد امسال شاهد رشد بیشتر خرید و فروش فناوری در هفته پژوهش و فناوری باشیم.
معاون پژوهش و فناوری وزیر علوم، تعداد دانشمندان ایرانی که در میان یک درصد دانشمندان برتر دنیا قرار دارند در سال ۲۰۱۶ را ۲۰۸ نفر عنوان کرد.
دکتر برومند درخصوص رتبه ایران از نظر نوآوری مطابق گزارش (Global Innovation Index)< اظهار داشت: گزارش ۲۰۱۷ «شاخص جهانی نوآوری» در حالی منتشر شده است که بر پایه گزارش مشترک مؤسسه «وایپو»، دانشگاه «کرنل» و مؤسسه «اینسید»، ایران در «شاخص جهانی نوآوری» جایگاه جهانی ۷۵ را کسب کرده است. در این گزارش ۱۲۷ کشور ارزیابی و در فهرست نهایی رتبه‌بندی شده‌اند.
وی افزود: تعداد دانشگاه‌های برتر ایران در دنیا در نظام رتبه‌بندی QS< در سال ۲۰۱۶، دو دانشگاه و در سال ۲۰۱۷، پنج دانشگاه کشورمان قرار دارد. همچنین تعداد دانشگاه‌های برتر ایران در نظام رتبه‌بندی لایدن از ۵ دانشگاه در سال ۲۰۱۳ به ۱۸ دانشگاه در سال ۲۰۱۷ افزایش یافته و از این میان از نظر تعداد دانشگاه برتر در میان دانشگاه‌های برتر دنیا رتبه ۱۴ را دارا هستیم.
معاون پژوهش و فناوری وزیر علوم، درخصوص تعداد دانشگاه‌های ایران در بین دانشگاه‌های برتر دنیا براساس رتبه‌بندی تایمز اظهار داشت: رتبه کشورمان در سال ۲۰۱۳ از لحاظ تعداد دانشگاه‌های برتر ایران در این نظام رتبه‌بندی ۳۳ بوده و هم‌اکنون رتبه هفدهم را دارا هستیم.
دکتر برومند خاطرنشان کرد: تعداد دانشگاه‌های برتر ایران در دنیا در نظام رتبه‌بندی شانگهای در سال ۲۰۱۴، یک دانشگاه و در سال ۲۰۱۷، هشت دانشگاه کشورمان است.
وی تصریح کرد: در بحث رتبه‌بندی دانشگاه‌ها، شاخص‌هایی مانند آموزش، پژوهش، مقالات علمی، ارجاعات، درآمدهای اختصاصی و فعالیت‌های بین‌المللی دانشگاه دخیل هستند.
معاون پژوهش و فناوری وزیر علوم، با بیان اینکه هفته پژوهش و فناوری از ۲۱ تا ۲۷ آذرماه در تهران برگزار می‌شود، گفت: ۲۱ آذرماه؛ روز پژوهش، فناوری، دانش آموز و مدرسه، ۲۲ آذر ماه؛ پژوهش، فناوری و صنعت، ۲۳ آذرماه؛ پژوهش، فناوری ایده و خلاقیت، ۲۴ آذرماه؛ پژوهش، فناوری، اقتصاد مقاومتی، ۲۵ آذرماه؛ پژوهش، فناوری و سرمایه ملی، ۲۶ آذر؛ پژوهش، فناوری، مهارت و کارآفرینی و ۲۷ آذرماه؛ پژوهش فناوری، حوزه و دانشگاه نامگذاری شده است.
دکتر برومند تصریح کرد: این هفته با شعار «پژوهش تقاضامحور و تجاری سازی فناوری؛ زیربنای تولید و اشتغال» برگزار می‌شود و روز ۲۷ آذرماه، جشنواره تجلیل از پژوهشگران و فناوران برتر با حضور رئیس جمهوری در سالن اجلاس سران برگزار خواهد شد.
ل.م ۵۴/ ا. ب ۵۱