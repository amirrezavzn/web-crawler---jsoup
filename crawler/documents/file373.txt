سرپرست وزارت علوم: اجرای الگوی مدیریت سبز، ایفای مسئولیت دانشگاه‌ها در قبال جامعه و محیط زیست است - وزارت علوم، تحقیقات و فناوری
به گزارش اداره کل روابط عمومی وزارت علوم، دکتر سید ضیاء هاشمی روز شنبه در آیین گشایش دومین نمایشگاه دستاوردهای دانشگاه‌ها، موسسات آموزشی – پژوهشی و پارک‌های علم و فناوری در حوزه مدیریت سبز در محل سازمان برنامه و بودجه کشور اظهار داشت: حضور و فعالیت دانشگاه‌های کشور در حوزه مدیریت سبز و کاهش مصرف انرژی نشان دهنده پیوند آنها با جامعه و توجه به مسائل کشور است که مورد تاکید رئیس جمهوری اسلامی ایران در آیین آغاز سال تحصیلی دانشگاه‌ها نیز بوده است.
وی افزود: در راستای اصلاح الگوی مصرف انرژی در دانشگاه‌ها، با همکاری سازمان برنامه و بودجه کشور و وزارت علوم، «دستورالعمل مدیریت سبز در دانشگاه‌ها، مراکز پژوهشی و پارک-های علم و فناوری» تدوین و جهت بهره برداری به کلیه مراکز آموزش عالی ابلاغ شده است که ازمهم ترین دستاورد های این دستورالعمل، تشکیل "شورای راهبری مدیریت سبز" در سراسر دانشگاه‌ها، مراکز پژوهشی و پارکهای علم و فناوری است.
دکترهاشمی گفت: وظیفه"شورای راهبری مدیریت سبز" تدوین برنامه‌های مدیریت سبز، نظارت بر اقدامات، آموزش و فرهنگ‌سازی در این حوزه است که تاکنون حدود ۱۵۰ دانشگاه، مرکز آموزش عالی و پارک علم و فناوری این شورا را با هدف تصویب سیاست‌های کلان مدیریت سبز مؤسسه وتهیه و تدوین برنامه اجرایی مدیریت سبز تشکیل داده اند و اخیراً در تیرماه سال جاری نیز "اولین گردهمایی دبیران شوراهای راهبری مدیریت سبز دانشگاهها" در دانشگاه شهید بهشتی برگزارشد.
سرپرست وزارت علوم گفت: پیرو این دستورالعمل مدیریت سبز و با هدف ترویج فرهنگ مدیریت سبز در دانشگاهها، "کتاب گزارش اقدامات دانشگاه‌ها، مراکز پژوهشی و پارک‌های علم و فناوری" در حوزه‌های بهینه‌سازی مصرف انرژی، استفاده از انرژی‌های تجدید‌پذیر، مدیریت آب و پساب، کاهش آلودگی‌های زیست محیطی، مدیریت منابع، زباله و بازیافت تدوین شده است که نسخه دوم آن نیز با توجه به استقبال گسترده دانشگاهها آماده انتشار است که حاوی گزارش آخرین اقدامات اجرایی دانشگاهها، مراکز پژوهشی و پارک های علم و فناوری در حوزه مدیریت سبز است.
وی تاکید کرد: یکی از مهم ترین دستاوردهای حوزه مدیریت سبز، ایجاد ردیف متمرکز ذیل ردیف های ستاد وزارت با عنوان اقدامات مدیریت سبز بوده که از ابتدای سال جاری دانشگاهها اطلاعات مربوط به پروژه های مدیریت سبز خود را به معاونت اداری، مالی و مدیریت منابع در این رابطه ارسال کرده اند.
دکتر هاشمی گفت: ارائه برنامه مدون و دراز مدت در راستای تشکیل دانشگاههای سبز از مهم ترین اقدامات این وزارت بوده است که در این راستا علاوه بر تدوین دستورالعمل های اجرایی، برگزاری کارگاههای آموزشی و همایش ها، به تعیین شاخص های دانشگاه سبز و مدل ارزیابی دانشگاه سبز جهت توزیع اعتبارات سال ۹۶ دانشگاه‌ها و مراکز آموزش عالی پرداخته است.
"وزارت علوم تعاملات سازنده ای با ارگان هایی نظیر معاونت توسعه امور علمی و فرهنگی سازمان برنامه و بودجه کشور، سازمان حفاظت محیط زیست، پژوهشگاه نیرو، سازمان انرژی های نو و بهره وری انرژی ایران و شرکت بهینه سازی مصرف سوخت داشته که انعقاد تفاهم‌نامه همکاری فی مابین وزارت نیرو و وزارت علوم، تحقیقات و فناوری به منظور احداث اکوپارک ها در آذرماه ۹۵ حاصل این تعاملات در راستای توسعه انرژی های تجدید پذیر در دانشگاهها بوده است".
سرپرست وزارت علوم اظهار داشت: براساس شاخص‌های اصلی در حوزه مدیریت سبز (مصرف انرژی، مواد و حفظ محیط زیست) سالانه اقدامات انجام گرفته در شش شاخص اصلی شامل ساختار تشکیلاتی (وجود کارگروه مدیریت سبز یا عناوین مشابه)، بهینه سازی مصرف انرژی (بخش روشنایی، سرمایش، گرمایش، تهویه مطبوع و پوسته ساختمان)، استفاده از انرژی‌های تجدید پذیر (سامانه‌های فتوولتائیک، آبگرمکن خورشیدی، توربین بادی، سامانه های هیبریدی و انرژی زمین گرمایی) مدیریت آب و پساب، کاهش آلودگی ‎< های زیست محیطی و فرهنگسازی، مدیریت منابع، مصالح، زباله و بازیافت برای هر مرکز در سطح مربوطه دانشگاه قدیمی، دانشگاه در حال توسعه، پارک علم و فناوری و مؤسسه پژوهشی با دقت نظر امتیاز دهی می شود. نتایج امتیازات، برتری عملکرد هر مرکز را در سطح مربوطه با توجه به مجموع شاخص‌ها نشان می‌دهد.
وی اضافه کرد: امروزه در شرایطی هستیم که دانشگاه‌ها کار خود را فقط در حوزه آموزش و پژوهش منحصر نمی‌کنند و این گونه نیست که فقط بخواهند نسل جدید تربیت کنند و جوانان دانش آموخته را تحویل جامعه دهند و تولید مقاله، پایان نامه و پژوهش رسالت آنها باشد بلکه با خلاقیت و نوآوری وظیفه خودرا حل مسائل اجرایی کشور می دانند.
دکتر هاشمی با تاکید بر اینکه کشور امروز در شرایطی قرار دارد که به بیشتر از گذشته به کمک دانشگاه‌ها نیازمند است، گفت: در حوزه آب علیرغم اینکه ایران جزو کشورهای کم‌آب دنیا محسوب می‌شود؛ الگوی مصرف درستی نداریم، همچنین در مصرف بنزین و برق و سایر انرژی ها نیز باید الگوی مصرف خودرا اصلاح کنیم که در این زمینه‌ها نیازمند کمک گرفتن از دانشگاه‌ها و مراکز آموزش عالی هستیم.
وی تاکید کرد: دانشگاه‌ها، مراکز آموزش عالی و مراکز پژوهشی به دلیل برخورداری از ظرفیت‌های لازم در امر آموزش و فرهنگ‌سازی برای جامعه، مناسب‌ترین جایگاه جهت ترویج فرهنگ مصرف بهینه انرژی، حفظ محیط زیست و بهره برداری از انرژی-های تجدید پذیر به شمار می‌روند.م.ع ۱۳۶۰/ ع.ع ۱۳۵۷