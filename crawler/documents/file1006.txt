دانشگاه باید پیش رو در توسعه فرهنگی و آموزشی کشور و منطقه باشد - وزارت علوم، تحقیقات و فناوری
به گزارش روابط عمومی وزارت علوم،به نقل از روابط عمومی دانشگاه جیرفت، دکتر کوهستانی در نشست با معاون وزیرعلوم و رئیس سازمان امور دانشجویان &nbsp;&nbsp;و رئیس صندوق رفاه دانشجویان در دانشگاه جیرفت با بیان اینکه این دانشگاه از سال 1361 مراحل توسعه خود را قدم به قدم واصولی طی کرده و اکنون به دانشگاه تبدیل شده است، خاطرنشان کرد: این دانشگاه همزمان با دانشگاه یزد مجوز فعالیت آموزشی و پژوهشی خود&nbsp; را از وزارت علوم اخذ کرد و پس از فرایند اخذ مجوز دانشکده و مجتمع آموزش عالی، در سال 1388 به دانشگاه جیرفت ارتقا پیدا کرد.
دکتر کوهستانی با بیان این که دانشگاه جیرفت در منطقه ای محروم از استان کرمان واقع شده است ،گفت: در سال های گذشته، در جنوب استان کرمان به لحاظ محرومیتی که داشته است، بیش از 18 اداره کل مستقل از مرکز استان مجوز فعالیت گرفته اند که دانشگاه جیرفت به لحاظ نقشی که این نهاد در همه دنیا دارد، رسالت خود در این منطقه را ارایه خدمات آموزشی و پژوهشی در جهت ارتقای اثربخشی فعالیت های توسعه ای ادارات کل جنوب استان کرمان در راستای محرومیت زدایی و توسعه فرهنگی و اجتماعی جنوب و جنوب شرق کشور به طور اعم و جنوب استان کرمان به طور اخص می داند.
وی تصریح کرد: یکی از مهم ترین دغدغه های خانواده های این منطقه که تا آخرین نقطه آن بیش از 400 کیلومتر است، دغدغه دسترسی به فضای آموزشی مناسب با امکانات اقامتی و رفاهی است.
دکتر کوهستانی ادامه داد: امروزه محدودیت های دانشگاه ها در ارایه خدمات اقامتی و خوابگاهی به دانشجویان این منطقه از کشور باعث ایجاد مشکلات بسیاری برای این خانواده ها شده است.
رئیس دانشگاه جیرفت با اشاره به سفر مقام معظم رهبری به شهرستان جیرفت و دغدغه مهم ایشان که فرمودند «این منطقه نیاز به کار فرهنگی و آموزشی دارد» بیان کرد: دانشگاه جیرفت تنها دانشگاه جامع دولتی وابسته به وزارت علوم، تحقیقات و فناوری در جنوب استان کرمان است که این رسالت خطیر را به جان دل پذیرفته و دراین راستا تلاش های خوبی انجام داده است و اکنون با برخورداری بیش از چهار هزار 600 دانشجو ایفای نقش می کند.
دکتر کوهستانی ادامه داد: در حال حاضر بیش از یکهزار و 150 دانشجوی دختر و 500 دانشجوی پسر متقاضی خوابگاه هستند که دانشگاه جیرفت توانسته تنها به 50 درصد این دانشجویان خوابگاه اختصاص دهد که این مهم یکی از دغدغه های دانشگاه است که بتواند به تعداد بیشتری از این دانشجویان خوابگاه اختصاص دهد.
وی با بیان این مطلب که صندوق رفاه دانشجویان وزارت علوم توجه ویژه ای به دانشجویان محروم و این دانشگاه داشته است ،افزود: از مهندس یزدان مهر، رئیس صندوق رفاه دانشجویان به دلیل این توجه ویژه تقدیر می کنیم و امیدواریم که این توجه ادامه داشته باشد تا دانشگاه جیرفت بتواند از این فرصت برای ارتقای سطح کیفی و کمی خدمات دانشجویان بهره گیرد.