در دیدار رئیس دانشگاه فردوسی مشهد با رئیس دانشگاه کابل افغانستان بر گسترش همکاری‌های علمی و فناوری مشترک تاکید شد - وزارت علوم، تحقیقات و فناوری
به گزارش اداره کل روابط عمومی وزارت علوم به نقل از روابط عمومی دانشگاه فردوسی مشهد، در این دیدار، دکتر کافی اظهار داشت: جوانان امروز نسبت به تاریخ و فرهنگ خود احساس تعلق داشته و ما باید از این فرصت برای پرداختن به زمینه‌ها و مباحث علمی تاریخی استفاده کنیم.
وی همچنین مباحث مربوط به گردشگری، کشاورزی و فناوری را از دیگر بسترهای علمی همکاری دانست.
رئیس دانشگاه فردوسی مشهد با اشاره به اینکه ۱۳۰ شرکت دانش بنیان در حال فعالیت در دانشگاه فردوسی مشهد هستند، افزود: در این زمینه می‌توانیم تجربیات خود را در اختیار دانشگاه‌های کابل قرار دهیم.
در ادامه دکتر فاروقی رئیس دانشگاه کابل و مشاور رئیس جمهور افغانستان نیز با ابراز خرسندی از حضور در دانشگاه فردوسی مشهد تصریح کرد: زیرساخت‌های عمرانی دانشگاه به سرعت قابل اجراست اما زیرساخت های علمی بسیار زمان‌بر است و دانشگاه کابل نیاز به همکاری دانشگاه‌های جامعی مانند دانشگاه فردوسی مشهد درجهت ارتقای سطح علمی خود دارد.
وی، همجواری و نزدیکی جغرافیایی و همچنین اشتراکات فرهنگی و اجتماعی را از جمله دلایل علاقه‌مندی استادان دانشگاه‌های افغانستان برای تحصیل در دانشگاه فردوسی مشهد دانست.
از دیگر موارد مطرح شده در این نشست می‌توان به ایجاد بستری برای تحصیل و ارتقای علمی استادان دانشگاه کابل به صورت حضوری و مجازی و همچنین زمینه ایجاد رشته زبان پشتو در دانشگاه فردوسی مشهد اشاره کرد.
پس از این نشست دکتر فاروغ در دانشکده ادبیات و علوم انسانی دانشگاه فردوسی مشهد حضور یافت و با جمع دانشجویان افغانستانی این دانشگاه دیدار و گفت‌وگو کرد.
ل.م. ۱۳۵۴/ ر.ب ۱۳۴۵