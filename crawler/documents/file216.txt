مسئولان "نگاهی یکسان" به تشکل‌های دانشجویی داشته باشند - وزارت علوم، تحقیقات و فناوری
به گزارش روابط عمومی وزارت علوم، نمایندگان تشکل‌های دانشجویی دانشگاه‌های سراسر کشور در دیدار با دکترهاشمی، به طرح دیدگاه ها و نظرات خود درباره فضای حاکم بر فعالیت های سیاسی، صنفی، فرهنگی، علمی و آموزشی دانشجویان در دانشگاه ها و مراکز آموزش عالی کشور پرداختند و "نیاز به سرمایه گذاری و حمایت بیشتر از انجمن‌های علمی برای تحقق اقتصاد مقاومتی در دانشگاه‌ها" را خواستار شدند.
"ایجاد تعامل میان تشکل‌های دانشجویی و بنیاد ملی نخبگان"، "ساماندهی و حمایت بیشتر از نشریات دانشجویی"، "حمایت بیشتر شورای فرهنگی دانشگاه ها از کانون های فرهنگی" و "ضرورت وجود فضای هم افزایی ، همدلی و تعامل میان کانون های فرهنگی" از دیگر مطالبات نمایندگان تشکل‌های دانشجویی دانشگاه های سراسر کشور از سرپرست وزارت علوم بود.
نمایندگان تشکل‌های حاضر در نشست همچنین "قانون گریزی برخی از مسئولان و تصمیم گیران"، "عدم تخصیص بودجه مناسب و توزیع عادلانه آن درمیان تشکل‌ها"، "انتقاد از خصوصی سازی دانشگاه ها"، "عدم وجود سامانه‌ای برای ثبت اظهارنظرها و استفاده از دیدگاه های فعالان دانشجویی" و "ضرورت تاسیس کانون های اجتماعی دانشجویی برای ارائه راه حل &nbsp;در حوزه آسیب های اجتماعی" و "افزایش حق‌الزحمه &nbsp;کار دانشجویی" از دیگر مطالبات مهم خود عنوان کردند.
نشست نمایندگان تشکل‌های دانشجویی دانشگاه های سراسر کشور با سرپرست وزارت علوم، با هدف طرح دیدگاه ها بیان مشکلات نیز و هم اندیشی درباره موضوعات و مسائل صنفی، دانشجویی، فرهنگی، علمی و آموزشی دانشگاه ها و مراکز آموزش عالی برگزارشد.
در این نشست نمایندگانی از تشکل های دانشجویی سراسر کشور ، مسئول شوراهای صنفی دانشجویی دانشگاه خلیج فارس ، دبیر کانون های اجتماعی دانشجویان دانشگاه علامه طباطبایی، مسئولان نشریات دانشجویی دانشگاه رازی کرمانشاه، انجمن اسلامی ترقی خواه دانشگاه صنعتی امیرکبیر ، اتحادیه انجمن های علمی دانشجویی و کانون های فرهنگی و هنری دانشگاه فردوسی مشهد، جنبش عدالتخواه دانشجویی دانشگاه شاهد، نماینده انجمن های علمی دانشجویی دانشگاه شهرکرد ، نماینده انجمن اسلامی دانشجویان دانشگاه تهران و علوم پزشکی تهران و چند تن دیگر از نمایندگان تشکل های دانشجویی ، دیدگاه های خود را در خصوص مهم ترین مسائل و چالش های حوزه فعالیت های علمی و دانشجویی در دانشگاه های کشور بیان کردند.