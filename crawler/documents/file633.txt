طرح های عمرانی دانشگاه شیراز با اعتبار ۲۴۰ میلیارد ریال به بهره برداری رسید - وزارت علوم، تحقیقات و فناوری
به گزارش روابط عمومی&nbsp; وزارت علوم، این طرح های عمرانی در زمینه های علم و فناوری، رفاهی، تفریحی و ورزشی خوابگاه دانشجویی بوده که با اعتباری بیش از 240 میلیارد ریال به بهره برداری رسیده است.
"برج نوآوری" از جمله طرح های عمرانی دانشگاه شیراز بوده که با اعتبار 112 میلیارد ریال در زمینی به مساحت هفت هزار و 570 متر مربع و در مدت پنج سال ساخته شده است. این برج محل استقرار مرکز نوآوری و کارآفرینی دانشگاه، مراکز رشد و شرکت های دانش بنیان است.
بازسازی و بهسازی خوابگاه شهدای دانشگاه شیراز ویژه دانشجویان متاهل در مساحتی نزدیک به 2800 متر مربع از دیگر طرح های عمرانی این دانشگاه بود که به صورت ویدئو کنفرانس توسط سرپرست وزارت علوم، تحقیقات وفناوری مورد بهره برداری قرار گرفت. این مجموعه شامل 52 واحد خوابگاه دانشجویان متاهل است که برای بازسازی و بهسازی آن، 15 میلیارد ریال هزینه شده است.
بهره برداری از پیست تارتان زمین چمن در پردیس ارم دانشگاه شیراز به عنوان بزرگترین پیست استاندارد وزارت علوم در جنوب کشور از دیگر طرح های عمرانی افتتاح شده در سفر دکتر سیدضیاء هاشمی به شیراز است که برای اجرای آن 10 میلیارد ریال هزینه شده است.
سرپرست وزارت علوم همچنین پیش از افتتاح رسمی این طرح های عمرانی، از بخش های مختلف مجتمع فرهنگی-رفاهی دانشگاه شیراز – که چند ماه پیش به بهره برداری رسید- بازدید کرد. این طرح شامل تعمیرات و بازسازی مجتمع رفاهی و باشگاه دانشگاه شیراز بود که برای آن 100 میلیارد ریال اعتبار صرف شده است.
تجلیل و تقدیر از دکتر مجید ارشاد، رییس پیشین دانشگاه شیراز و همچنین محمدعلی افشانی، استاندار سابق فارس از دیگر برنامه های سفر دکتر هاشمی به شیراز بود.
&nbsp;
&nbsp;