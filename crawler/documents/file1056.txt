نخستین جلسه شورای اجرایی فناوری اطلاعات وزارت علوم با حضور دکتر غلامی برگزار شد - وزارت علوم، تحقیقات و فناوری
به گزارش اداره کل روابط عمومی وزارت علوم، در این جلسه، گزارشی از اقدامات انجام شده در راستای توسعه دولت الکترونیک در وزارت علوم شامل: تدوین برنامه عملیاتی سالانه برای اجرای پروژه های حوزه فناوری اطلاعات وزارت علوم، اقدام در جهت اجرای برنامه حکمرانی داده، ایجاد درگاه تبادل اطلاعات وزارت علوم جهت ارائه اطلاعات به صورت مستقیم به مرکز تبادل اطلاعات ملی، توسعه سامانه های تخصصی در حوزه های مختلف با رویکرد ایجاد پایگاه داده های تخصصی، تدوین شناسنامه خدمات وزارت علوم، جمع آوری اطلاعات مربوط به مجوزهای ماده ۶۲ برنامه پنجم در وزارت علوم، تشکیل کارگروه خوشه ۱۴ توسعه دولت الکترونیک و.... ارائه شد.
در این جلسه مصوب شد که درگاه تبادل اطلاعات محل تبادل و تجمیع داده ها در وزارت علوم و دانشگاه ها و موسسات آموزش عالی و پژوهشی است. لذا مرجع پاسخگویی به هرگونه درخواست اطلاعات حوزه های ستادی می باشد و حوزه های ستادی قبل از آنکه جهت دریافت اطلاعات با دانشگاه ها و مراکز آموزش عالی تماس بگیرند، با این درگاه ارتباط برقرار کنند و در صورت عدم وجود اطلاعات در این درگاه از طریق متصدیان درگاه، اطلاعات از دانشگاه ها و مبادی ذیربط درخواست شود.
همچنین مقرر شد همه دانشگاه ها و موسسات آموزش عالی و پژوهشی جهت ارائه اطلاعات (دانشجویی، هیات علمی، پژوهشی، مجوز رشته ها...) تا پایان سال ۱۳۹۶ مطابق تکلیف تعیین شده در نقشه راه توسعه دولت الکترونیک به درگاه تبادل اطلاعات وزارت علوم متصل شوند.
ادامه داشتن ارتباط داده های حوزه های مختلف اداری مالی، آموزشی، فرهنگی، بین الملل و... وزارت علوم و دانشگاه ها و موسسات آموزش عالی و پژوهشی در درگاه تبادل اطلاعات وزارت علوم، مورد موافقت قرار گرفتن اجرای طرح بازطراحی ساختار وزارت علوم به منظور ایجاد یکپارچگی در مدیریت و توسعه دولت الکترونیک و چابک سازی ساختار، ایجاد بانک های اطلاعاتی موردنیاز در ارائه خدمات وزارت علوم و تکمیل و توسعه سامانه های تخصصی حوزه های مختلف وزارت علوم نظیر سامانه آموزش عالی، سامانه مپفا، سامانه فرهنگی، سامانه معاونت اداری مالی و سامانه دانشجویی از دیگر مصوبات این نشست بود.
همچنین در این جلسه مقرر شد ارتباط بین دستگاه های عضو در کارگروه خوشه ۱۴ آموزش و پژوهش از مجموعه کارگروه های ۱۴ گانه خوشه خدمات الکترونیکی در نقشه راه توسعه دولت الکترونیک توسعه یابد.
&nbsp;